{"data":[{"book":"Kĩambĩrĩria","chapter":"13","verse":"1","text":"Nĩ ũndũ ũcio Aburamu akĩambata akiuma Misiri agĩthiĩ Negevu, arĩ na mũtumia wake na indo ciothe iria aarĩ nacio, na Loti agĩthiĩ hamwe nake."},{"book":"Kĩambĩrĩria","chapter":"13","verse":"2","text":"Aburamu nĩatongete mũno na ũtonga wa mahiũ, na wa betha, na wa thahabu."},{"book":"Kĩambĩrĩria","chapter":"13","verse":"3","text":"Kuuma kũu Negevu nĩathiire kũndũ na kũndũ o nginya agĩkinya Betheli, o harĩa aambĩte hema yake rĩa mbere gatagatĩ ka Betheli na Ai,"},{"book":"Kĩambĩrĩria","chapter":"13","verse":"4","text":"na hau nĩho aakĩte kĩgongona ihinda rĩa mbere. Na Aburamu agĩkaĩra rĩĩtwa rĩa Jehova ho."},{"book":"Kĩambĩrĩria","chapter":"13","verse":"5","text":"Na rĩrĩ, Loti, ũrĩa matwaranaga na Aburamu, o nake aarĩ na ndũũru cia mbũri, na cia ngʼombe, na ndungata nyingĩ."},{"book":"Kĩambĩrĩria","chapter":"13","verse":"6","text":"Nĩ ũndũ ũcio bũrũri ũcio ndũngĩahotire kũmaigania ũrĩithio marĩ hamwe, nĩ tondũ indo ciao ciarĩ nyingĩ mũno, ũndũ matangĩahotire gũikarania hamwe."},{"book":"Kĩambĩrĩria","chapter":"13","verse":"7","text":"Na nĩ kwagĩire ngũĩ gatagatĩ ka arĩithi a Aburamu na arĩithi a Loti. Akaanani na Aperizi o nao maatũũraga o bũrũri-inĩ ũcio hĩndĩ ĩyo."},{"book":"Kĩambĩrĩria","chapter":"13","verse":"8","text":"Nĩ ũndũ ũcio Aburamu akĩĩra Loti atĩrĩ, “Nĩtũtige kũgĩa na ngũĩ gatagatĩ gaitũ nawe, kana gatagatĩ ka arĩithi aku na arĩithi akwa, nĩ tondũ tũrĩ andũ a nyũmba ĩmwe."},{"book":"Kĩambĩrĩria","chapter":"13","verse":"9","text":"Githĩ bũrũri ũyũ wothe ndũrĩ mbere yaku? Reke tũtigane. Wathiĩ mwena wa ũmotho, na niĩ ngũthiĩ mwena wa ũrĩo; wathiĩ mwena wa ũrĩo, na niĩ ngũthiĩ mwena wa ũmotho.”"},{"book":"Kĩambĩrĩria","chapter":"13","verse":"10","text":"Loti nĩatiirire maitho, akĩbaara, akĩona atĩ kĩaragana gĩothe kĩa Jorodani kĩarĩ na maaĩ maingĩ, gĩgakĩhaana o ta mũgũnda ũrĩa wa Jehova, na o ta bũrũri wa Misiri, ũrĩa ũngʼetheire Zoari. (Hĩndĩ ĩyo nĩ mbere ya Jehova kũnũha Sodomu na Gomora.)"},{"book":"Kĩambĩrĩria","chapter":"13","verse":"11","text":"Nĩ ũndũ ũcio Loti agĩĩthuurĩra kĩaragana kĩa Jorodani gĩothe na akiumagara erekeire irathĩro. Andũ acio eerĩ magĩtigana:"},{"book":"Kĩambĩrĩria","chapter":"13","verse":"12","text":"Aburamu agĩtũũra bũrũri wa Kaanani, nake Loti agĩtũũra matũũra-inĩ ma kĩaragana kĩu, akĩamba hema ciake hakuhĩ na Sodomu."},{"book":"Kĩambĩrĩria","chapter":"13","verse":"13","text":"Na rĩrĩ, andũ a Sodomu maarĩ aaganu, na makehagĩria Jehova mũno."},{"book":"Kĩambĩrĩria","chapter":"13","verse":"14","text":"Aburamu na Loti maatigana-rĩ, Jehova akĩĩra Aburamu atĩrĩ, “Ta tiira maitho maku na igũrũ ũrĩ o hau ũrĩ, ũrore mwena wa gathigathini na gũthini, irathĩro na ithũĩro."},{"book":"Kĩambĩrĩria","chapter":"13","verse":"15","text":"Bũrũri ũrĩa wothe ũkuona nĩngũkũhe ũtuĩke waku, na wa rũciaro rwaku nginya tene."},{"book":"Kĩambĩrĩria","chapter":"13","verse":"16","text":"Nĩngaatũma rũciaro rwaku rũingĩhe o ta rũkũngũ rwa thĩ, na kũngĩkorwo kũrĩ mũndũ ũngĩhota gũtara rũkũngũ rwa thĩ-rĩ, o na rũciaro rwaku no rũgĩtarĩke."},{"book":"Kĩambĩrĩria","chapter":"13","verse":"17","text":"Ũkĩra ũthiĩ, ũtuĩkanie bũrũri ũyũ ũraihu waguo na wariĩ waguo, tondũ nĩngũkũhe guo.”"},{"book":"Kĩambĩrĩria","chapter":"13","verse":"18","text":"Nĩ ũndũ ũcio Aburamu akĩambũra hema ciake, agĩthiĩ gũtũũra hakuhĩ na mĩtĩ ĩrĩa mĩnene ya mĩgandi ya Mamure kũu Hebironi, na agĩakĩra Jehova kĩgongona hau."}]}