{"data":[{"book":"Dunuɲa Fɔlɔna","chapter":"6","verse":"1","text":"Muxune wuya fɔlɔ bɔxɔn fari waxatin naxan yi, e yi dii tɛmɛne bari."},{"book":"Dunuɲa Fɔlɔna","chapter":"6","verse":"2","text":"Daɲɔxɔn naxanye fata Ala konna ra, na ndee yi yabu dii tɛmɛne ra, bayo e tofan. E yi ndee yɛ matongo, e yi e findi e ɲaxanle ra."},{"book":"Dunuɲa Fɔlɔna","chapter":"6","verse":"3","text":"Na xanbi ra, Alatala yi a fala, a naxa, “N mi tinɲɛ n ma Niin xa bu adaman fatini habadan, bayo daliseen na a ra. A mi danguma ɲɛɛ kɛmɛ ɲɛɛ mɔxɔɲɛn na.”"},{"book":"Dunuɲa Fɔlɔna","chapter":"6","verse":"4","text":"Na waxatini, e nun waxatin naxan fa na xanbi ra, Nefilimi muxu magaxuxine nan yi na dunuɲa yi. Na daɲɔxɔne nun na dii tɛmɛne nan ne barixi. E findi sofa magaxuxine nan na na waxatine yi e nun xili kanne."},{"book":"Dunuɲa Fɔlɔna","chapter":"6","verse":"5","text":"Alatala yi a to adamadina ɲaxuyaan bata gbo ayi bɔxɔn fari. A miriyane findixi fe kobin nan na waxatin birin."},{"book":"Dunuɲa Fɔlɔna","chapter":"6","verse":"6","text":"Na yi Alatala tɔrɔ han a yi nimisa adaman da feen na. Na yi a bɔɲɛn tɔrɔ."},{"book":"Dunuɲa Fɔlɔna","chapter":"6","verse":"7","text":"Alatala yi a fala, a naxa, “Adaman birin n naxan daxi, n na birin ɲanma nɛn dunuɲa yi. Muxu ba, sube ba, bubuse ba, xɔliin naxan tuganma kore ba, n na birin naxɔrima nɛn dunuɲa yi, bayo n bata nimisa adaman da feen na.”"},{"book":"Dunuɲa Fɔlɔna","chapter":"6","verse":"8","text":"Koni, Nuhan yi rafan Alatala ma."},{"book":"Dunuɲa Fɔlɔna","chapter":"6","verse":"9","text":"Nuhan bɔnsɔnna taruxun ni ito ra. Muxu tinxinxin nan yi Nuhan na na waxatini. Fɛ yo mi yi a ra. A yi biraxi Ala fɔxɔ ra."},{"book":"Dunuɲa Fɔlɔna","chapter":"6","verse":"10","text":"Nuhan dii saxan nan sɔtɔ: Semi nun Xami nun Yepeti."},{"book":"Dunuɲa Fɔlɔna","chapter":"6","verse":"11","text":"Dunuɲa bata yi kala Ala yɛɛ ra yi. A bata yi rafe fe ɲaxin na."},{"book":"Dunuɲa Fɔlɔna","chapter":"6","verse":"12","text":"Ala yi dunuɲa to, a kalaxi, muxun birin fe ɲaxin fɔxɔ ra."},{"book":"Dunuɲa Fɔlɔna","chapter":"6","verse":"13","text":"Awa, Ala yi a fala Nuhan xa, a naxa, “N waxi adaman birin naxɔri feni dunuɲa yi, bayo dunuɲa bata rafe fe kobin na. N waxi adaman birin nun bɔxɔn birin kala feni."},{"book":"Dunuɲa Fɔlɔna","chapter":"6","verse":"14","text":"Awa, i xa Goferi wudin nafala kunkin na. Konkone xa lu a kui. I dolen sa a kuiin nun a fanna ma."},{"book":"Dunuɲa Fɔlɔna","chapter":"6","verse":"15","text":"I xa a rafala i kiini: A kuyan xa findi nɔngɔnna yɛ kɛmɛ saxan na, a yigbona tonge suulun, a yitena tonge saxan."},{"book":"Dunuɲa Fɔlɔna","chapter":"6","verse":"16","text":"I a xunna soon nafala. A xa dangu nɔngɔnna yɛɲa ma keden na. I a dɛɛn ti a dɛxɔn ma. I xa kunkin kuini taxun dɔxɔɲa ma saxan.”"},{"book":"Dunuɲa Fɔlɔna","chapter":"6","verse":"17","text":"“N tan igen nadinma nɛn dunuɲa yi. A muxun birin halagi. Niimaseen birin faxama nɛn."},{"book":"Dunuɲa Fɔlɔna","chapter":"6","verse":"18","text":"Koni n bata layirin tongo i xa. I so kunkini ito kui, i tan nun i ya diine nun i ya ɲaxanla, e nun i ya diine ɲaxanle."},{"book":"Dunuɲa Fɔlɔna","chapter":"6","verse":"19","text":"I xa fa daliseen sifan birin firin firinna ra, a xɛmɛn nun a gilɛna alogo e xa kisi."},{"book":"Dunuɲa Fɔlɔna","chapter":"6","verse":"20","text":"Xɔliin bɔnsɔnna birin firin firin, suben bɔnsɔnna birin firin firin, bubuseen bɔnsɔnna birin firin firin, e fama i xɔn, i yi e rakisi."},{"book":"Dunuɲa Fɔlɔna","chapter":"6","verse":"21","text":"I xa donseen sifan birin xali kunkin kui. I xa sa a mara i tan xa e nun e fan xa.”"},{"book":"Dunuɲa Fɔlɔna","chapter":"6","verse":"22","text":"Nuhan yi a birin liga alo Ala a yamarixi kii naxan yi."}]}