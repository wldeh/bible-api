{"data":[{"book":"Dunuɲa Fɔlɔna","chapter":"30","verse":"1","text":"Rakeli to a to, a mi dii barima, a yi a tada maxɔxɔlɔn. A yi a fala Yaxuba xa, a naxa, “Diin fi n fan ma, xa na mi a ra n faxama nɛn.”"},{"book":"Dunuɲa Fɔlɔna","chapter":"30","verse":"2","text":"Yaxuba yi xɔlɔ a falan na. A yi a fala, a naxa, “I a mirixi nɛn a Ala nan n tan na? Ala nan a ligaxi i mi dii barima!”"},{"book":"Dunuɲa Fɔlɔna","chapter":"30","verse":"3","text":"Rakeli yi a yabi, a naxa, “N ma konyi ɲaxanla Bila tongo alogo a xa diine bari n xa. Na waxatini na tan findɛ n xa sabun na n diin sɔtɔ i xa.”"},{"book":"Dunuɲa Fɔlɔna","chapter":"30","verse":"4","text":"A yi a konyi ɲaxanla Bila tongo, a a so a xɛmɛn Yaxuba yii. Yaxuba yi na kolon ɲaxanla ra."},{"book":"Dunuɲa Fɔlɔna","chapter":"30","verse":"5","text":"Bila yi fudikan, a yi dii xɛmɛn bari Yaxuba xa."},{"book":"Dunuɲa Fɔlɔna","chapter":"30","verse":"6","text":"Rakeli yi a fala, a naxa, “Ala bata n ma kitin sa. A bata n ma falan mɛ. Na nan a toxi a diin fixi n ma.” A yi na diin xili sa Dan.30.6 Dan bunna nɛɛn fa fala, “A bata a xun mayɛngɛ kitin sa.”"},{"book":"Dunuɲa Fɔlɔna","chapter":"30","verse":"7","text":"Rakeli a konyi ɲaxanla Bila mɔn yi fudikan. A yi dii xɛmɛ firinden bari Yaxuba xa."},{"book":"Dunuɲa Fɔlɔna","chapter":"30","verse":"8","text":"Rakeli yi a fala, a naxa, “N bata n tada yɛngɛ n sɔbɛɛn birin na, n yi nɔɔn sɔtɔ.” A yi a diin xili sa Nafatali.30.8 Nafatali bunna nɛɛn fa fala, “N ma yɛngɛna.”"},{"book":"Dunuɲa Fɔlɔna","chapter":"30","verse":"9","text":"Leya to a kolon a mi fa dii barima, a yi a konyi ɲaxanla Silipa tongo, a yi a so Yaxuba yii, a xa findi a ɲaxanla ra."},{"book":"Dunuɲa Fɔlɔna","chapter":"30","verse":"10","text":"Leyaa konyin Silipa yi dii xɛmɛn bari Yaxuba xa."},{"book":"Dunuɲa Fɔlɔna","chapter":"30","verse":"11","text":"Leya yi a fala, a naxa, “Hɛrin bata fa n ma.” A yi na diin xili sa Gadi.30.11 Gadi bunna nɛɛn fa fala, “Hɛrina.”"},{"book":"Dunuɲa Fɔlɔna","chapter":"30","verse":"12","text":"Leyaa konyin Silipa yi dii firinden sɔtɔ Yaxuba xa."},{"book":"Dunuɲa Fɔlɔna","chapter":"30","verse":"13","text":"Leya yi a fala, a naxa, “N bata sɛwa. Iki, ɲaxanle birin a falama nɛn a n bata sɛwa.” A yi a xili sa Aseri.30.13 Aseri bunna nɛɛn fa fala, “Sɛwana.”"},{"book":"Dunuɲa Fɔlɔna","chapter":"30","verse":"14","text":"Murutu xaba waxatin to a li, Rubɛn yi siga xɛɛn ma. A yi bogisena nde li na, naxan xili marafanna bogisena. A yi fa a ra a nga xa. Nanara, Rakeli yi a fala Leya xa, a naxa, “N bata i maxandi, i ya diina marafan bogisena nde so n yii.”"},{"book":"Dunuɲa Fɔlɔna","chapter":"30","verse":"15","text":"Leya yi a yabi, a naxa, “I bata n ma xɛmɛn ba n yii. Na mi i wasaxi? I mɔn waxi n ma diina marafan bogiseen nan tongo fe yi?” Rakeli yi a fala, a naxa, “To kɔɛɛn na, ɛ nun Yaxuba nan fama xideni i ya diina marafan bogiseen ɲɔxɔn na.”"},{"book":"Dunuɲa Fɔlɔna","chapter":"30","verse":"16","text":"Yaxuba to so ɲinbanna, sa keli xɛɛn ma, Leya yi a ralan. A yi a fala a xa, a naxa, “I xima n tan nan xɔn ma to kɔɛɛn na. N bata to kɔɛɛn saren fi n ma diina marafan bogiseen na.” Yaxuba mɔn yi Leya kolon ɲaxanla ra na kɔɛɛn na."},{"book":"Dunuɲa Fɔlɔna","chapter":"30","verse":"17","text":"Ala yi tin Leyaa maxandin ma, a yi fudikan. Na yi findi a dii suulunden na Yaxuba xa."},{"book":"Dunuɲa Fɔlɔna","chapter":"30","verse":"18","text":"Leya yi a fala, a naxa, “Ala bata n saren fi n ma konyi ɲaxanla so feen na n ma xɛmɛn yii.” A yi a diin xili sa Isakari.30.18 Isakari maso xuina nde ra Heburu xuini naxan bunna nɛɛn fa fala, “Saranna.”"},{"book":"Dunuɲa Fɔlɔna","chapter":"30","verse":"19","text":"Leya mɔn yi fudikan dii senninden na. A yi na diin bari Yaxuba xa."},{"book":"Dunuɲa Fɔlɔna","chapter":"30","verse":"20","text":"Leya yi a fala, a naxa, “Ala bata n ki. Awa, iki n ma xɛmɛna n binyama nɛn, bayo n bata dii sennin bari a xa.” A yi na diin xili sa Sabulon.30.20 Sabulon bunna nɛɛn fa fala “Binyena.”"},{"book":"Dunuɲa Fɔlɔna","chapter":"30","verse":"21","text":"Na xanbi ra, a mɔn yi dii tɛmɛn bari. A yi a xili sa Dina."},{"book":"Dunuɲa Fɔlɔna","chapter":"30","verse":"22","text":"Ala yi a yengin nasiga Rakeli ma. A yi a maxandi xuiin namɛ, a yi a findi dii barin na."},{"book":"Dunuɲa Fɔlɔna","chapter":"30","verse":"23","text":"A yi fudikan, a yi diin bari. A yi a fala, a naxa, “Ala bata n namini yagini ito yi.”"},{"book":"Dunuɲa Fɔlɔna","chapter":"30","verse":"24","text":"A yi na diin xili sa Yusufu.30.24 Yusufu bunna nɛɛn fa fala “A xa a fari sa.” A yi falani ito ti, a naxa, “Alatala mɔn xa dii xɛmɛ gbɛtɛ fan fi n ma.”"},{"book":"Dunuɲa Fɔlɔna","chapter":"30","verse":"25","text":"Yusufu to bari, Yaxuba yi a fala Laban xa, a naxa, “A lu n xa xɛtɛ n kon bɔxɔn ma."},{"book":"Dunuɲa Fɔlɔna","chapter":"30","verse":"26","text":"A lu n xa n ma ɲaxanle xali e nun n ma diine, n walixi i xa naxanye fe ra. I a kolon n wanla naxan yatɛn ligaxi i xa.”"},{"book":"Dunuɲa Fɔlɔna","chapter":"30","verse":"27","text":"Laban yi a fala a xa, a naxa, “Diɲa. N bata a kolon yiimatoon xɔn, Alatala barakan saxi n ma fe yi i tan nan sabu ra."},{"book":"Dunuɲa Fɔlɔna","chapter":"30","verse":"28","text":"A fala n xa n lan n xa i saren fi naxan na. N na a soma i yii nɛn.”"},{"book":"Dunuɲa Fɔlɔna","chapter":"30","verse":"29","text":"Yaxuba yi a fala a xa, a naxa, “I tan yatina a kolon n walixi i xa kii naxan yi han i ya xuruseene bata wuya ayi n tan barakani."},{"book":"Dunuɲa Fɔlɔna","chapter":"30","verse":"30","text":"Ndedi nan yi i yii nun benun n xa fa, koni iki, a gbegbe bata sa na fari. Alatala bata barakan sa i ya fe yi xabu n so i konni. N fa wanla nde kɛma n ma denbayaan fan xa waxatin mundun yi?”"},{"book":"Dunuɲa Fɔlɔna","chapter":"30","verse":"31","text":"Laban yi a fala, a naxa, “A lan n xa yoli fi i ma?” Yaxuba yi a yabi, a naxa, “I nama sese fi n ma. Xa i bata tin n feen naxan falaxi i xa, na liga, n fan bata tin n yengi sɛ i ya xuruseene xɔn ma."},{"book":"Dunuɲa Fɔlɔna","chapter":"30","verse":"32","text":"N sigama nɛn to, n sa i ya xuruseene birin mato. Yɛxɛɛn nun sii makatunxin birin ti e danna e nun naxanye birin fɔrɔ makɛnɛnxi. N saren findima ne nan na."},{"book":"Dunuɲa Fɔlɔna","chapter":"30","verse":"33","text":"N ma tinxinna fama makɛnɛndeni nɛn i na fa xuruse matodeni waxatin naxan yi. Siin naxanye birin mi makatunxi e nun yɛxɛɛ diin birin fɔrɔ makɛnɛnxi mi naxanye ma, na bata findi muɲan na n mabinni.”"},{"book":"Dunuɲa Fɔlɔna","chapter":"30","verse":"34","text":"Laban yi a fala, a naxa, “N bata tin na ma. I naxan falaxi, en bata lan na ma.”"},{"book":"Dunuɲa Fɔlɔna","chapter":"30","verse":"35","text":"Na lɔxɔn yɛtɛni Laban yi sii kɔtɔ maɲingixine nun a makatunxine yɛba. Sii gilɛne fɔrɛ fɔrɛdine naxanye ma e nun fɔrɛ xungbene yi naxanye ma e nun yɛxɛɛ fixɛ makadanxine, a mɔn yi ne birin yɛba. A yi na xuruseene birin taxu a diine ra."},{"book":"Dunuɲa Fɔlɔna","chapter":"30","verse":"36","text":"Na xanbi ra, a yi ne xali yirena nde yi xii saxan sigatiin tiyɛ dɛnaxan yi e nun Yaxuba tagi. Yaxuba yi fa Laban ma xuruse dɔnxɛne raba."},{"book":"Dunuɲa Fɔlɔna","chapter":"30","verse":"37","text":"Yaxuba yi wudi bili sifa saxan yii xindene gira. A yi e lutine ba e ma alogo maɲingi fixɛn xa makɛnɛn."},{"book":"Dunuɲa Fɔlɔna","chapter":"30","verse":"38","text":"A yi wudi yiine sa xuruseene mindeni xuruseene yɛtagi bayo e tema e bode ra nɛn e na fa ige mindeni."},{"book":"Dunuɲa Fɔlɔna","chapter":"30","verse":"39","text":"Xuruseene yi te e bode ma wudi yiine yireni, e yi diine xali maɲingi fixɛn nun fɔrɛ fɔrɛdine nun fɔrɛ xungbene saxi e ma."},{"book":"Dunuɲa Fɔlɔna","chapter":"30","verse":"40","text":"Yaxuba yi xuruse diine yitaxun alogo e xa ti Laban ma xuruseene yɛtagi maɲingin nun ɲingin makɛnɛnxin naxanye ma. Nayi, a yi xuruseene malan a yɛtɛ xa a mi naxanye basan Laban gbeene ra."},{"book":"Dunuɲa Fɔlɔna","chapter":"30","verse":"41","text":"Waxatin birin xuruse sɛnbɛmane nɛma tɛ a gilɛne ra, Yaxuba yi wudi yiine sama nɛn xuruse mindeni alogo e xa te a gilɛne ra wudi yiine yireni."},{"book":"Dunuɲa Fɔlɔna","chapter":"30","verse":"42","text":"Yaxuba mi yi na ligama xuruse xunxurine ra. Na nan a liga xuruse xurine yi findi Laban gbeen na, a sɛnbɛmane yi findi Yaxuba gbeen na."},{"book":"Dunuɲa Fɔlɔna","chapter":"30","verse":"43","text":"Yaxuba yi findi nafulu kan gbeen na. A yi xuruse gbegbe sɔtɔ. Konyi xɛmɛne nun konyi gilɛne nun ɲɔgɔmɛne nun sofanle yi lu a yii."}]}