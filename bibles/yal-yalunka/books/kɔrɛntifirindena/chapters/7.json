{"data":[{"book":"Kɔrɛnti Firindena","chapter":"7","verse":"1","text":"Bayo Ala to bata en tuli sa feni itoe birin na, ngaxakedenne, en ba feen birin ma naxan fati bɛndɛn nun niin xɔsima, en yi lu en ma sariɲanna rakamalɛ Ala yɛɛragaxuni."},{"book":"Kɔrɛnti Firindena","chapter":"7","verse":"2","text":"Ɛ bɔɲɛni tɔn nxu xa. Nxu mi tinxintareya ligaxi muxe ra, nxu mi e ratantan, nxu mi e yii se kansun."},{"book":"Kɔrɛnti Firindena","chapter":"7","verse":"3","text":"N mi ito falaxi ɛ yalagi feen xan na, amasɔtɔ n bata yi a fala a singeni, n naxa, “Ɛ fe nxu bɔɲɛni kii naxan yi, en birin na a ra siimayaan nun sayani.”"},{"book":"Kɔrɛnti Firindena","chapter":"7","verse":"4","text":"N laxi ɛ tan na kati! N na n kanbama ɛ tan nin. Ɛ fe n nalimaniyama han n dɛfe. Hali nxu to tɔrɔn birin yi, n ma sɛwan dan mi na!"},{"book":"Kɔrɛnti Firindena","chapter":"7","verse":"5","text":"Amasɔtɔ, nxu Masedoniya li waxatin naxan yi, nxu mi matabu yo sɔtɔ. Nxu yi tɔrɔxi kiin birin yi. Matandi tiine yi nxu rabilinni, gaxun yi nxu yi."},{"book":"Kɔrɛnti Firindena","chapter":"7","verse":"6","text":"Koni Ala naxan muxu magodoxine ralimaniyama, na yi nxu ralimaniya Tito a faan xɔn ma."},{"book":"Kɔrɛnti Firindena","chapter":"7","verse":"7","text":"A fa feen gbansanna xa mi yi a ra, fɔ a limaniyaan naxan sɔtɔ ɛ xɔn. A yi a fala nxu xa, n xɔnla ɛ suxu kii naxan yi, ɛ sunu, n ma fe kunfan yi lu ɛ yi. Nanara, n ma sɛwan yi gbo ayi."},{"book":"Kɔrɛnti Firindena","chapter":"7","verse":"8","text":"Hali n to ɛ raxɔlɔxi n ma falan xɔn kɛdin kui,7.8 Yanyina nde Pɔli kɛdina nde sɛbɛxi e ma naxan mi luxi en yii to. n tan mi nimisaxi a sɛbɛn na. N nimisa nɛn waxatidi, n to a kolon a na kɛdin bata yi ɛ raxɔlɔ."},{"book":"Kɔrɛnti Firindena","chapter":"7","verse":"9","text":"Koni iki, n sɛwaxi, ɛ to nimisaxi na mi a ra, koni na nimisan to ɛ fe raba kiine masaraxi. Ala nan na nimisan nagidixi. Nanara, ɛ mi tɔrɔ yo sɔtɔxi nxu yii."},{"book":"Kɔrɛnti Firindena","chapter":"7","verse":"10","text":"Amasɔtɔ nimisan naxan kelixi Ala ma, na a ligan nɛn muxune yi e xun xanbi so e hakɛni, e kisi. Nanara, mɔnɛ yo mi na yi. Koni nimisan naxan kelixi dunuɲa feene yi, na raɲanma sayaan nan ma."},{"book":"Kɔrɛnti Firindena","chapter":"7","verse":"11","text":"Nimisani ito naxan kelixi Ala ma, ɛ na mato. A bata ɛ findi sɔbɛ ralane ra. Ɛ kunfaxi ɛ sɔntareyaan mayita feen na. Ɛ xɔlɔxi fe ɲaxin ma, ɛ bɔɲɛn bata te, fe faɲin xɔnla bata ɛ suxu ken! Ɛ fe ɲaxi rabane hakɛne saranma e ra. Na bata a yita fa fala fɛ yo mi ɛ ra fefe yi."},{"book":"Kɔrɛnti Firindena","chapter":"7","verse":"12","text":"Xa n na kɛdin sɛbɛxi, n mi a sɛbɛxi fe kalane xan ma fe ra hanma e muxun naxanye tɔrɔxi. Koni alogo ɛ sɔbɛ soxi nxu xa kii naxan yi, na xa mini kɛnɛnni ɛ yɛtɛɛn xa Ala yɛtagi."},{"book":"Kɔrɛnti Firindena","chapter":"7","verse":"13","text":"Ne nan birin nxu ralimaniyaxi."},{"book":"Kɔrɛnti Firindena","chapter":"7","verse":"14","text":"N bata yi ɛ matɔxɔ Tito xa nun. Ɛ mi n nayagixi. Bayo nxu bata ɲɔndin fala ɛ xa waxatin birin, nxu ɛ matɔxɔn naxan tixi Tito xa, na fan bata findi ɲɔndin na."},{"book":"Kɔrɛnti Firindena","chapter":"7","verse":"15","text":"A marafanna luma gboɛ ayi ɛ tan ma fe yi, a na rabira a ma ɛ birin xuruxi feen birin yi kii naxan yi, e nun ɛ a rasɛnɛxi kii naxan yi binye gbeeni han ɛ xuruxurun."},{"book":"Kɔrɛnti Firindena","chapter":"7","verse":"16","text":"N sɛwaxi bayo n laxi ɛ ra feen birin yi."}]}