{"data":[{"book":"Kɔrɛnti Firindena","chapter":"5","verse":"1","text":"Amasɔtɔ en na a kolon fa fala en niin fati bɛndɛn nin naxan luxi alo en dɔxɔ bubuna dunuɲa yi. Xa na kala, habadan banxina en yii naxan findixi ariyanna fatin na Ala wali xɔnna, muxune mi naxan nafalaxi."},{"book":"Kɔrɛnti Firindena","chapter":"5","verse":"2","text":"Nba, iki en kutunma bubuni ito yi, en fati bɛndɛna, bayo en ma habadan dɔxɔden xɔnla en suxuma ki faɲi, alogo ariyanna fatin xa sa en ma alo dugina."},{"book":"Kɔrɛnti Firindena","chapter":"5","verse":"3","text":"Bayo en na na dugin so en mi fa luma alo en nagenla na a ra."},{"book":"Kɔrɛnti Firindena","chapter":"5","verse":"4","text":"Amasɔtɔ en nɛma bubuni ito kui, en kutunma, en tɔrɔxi. En mi waxi dugi fonna ba feni en ma, koni a xɔnla en na, ariyanna fatin xa sa en ma alo dugina, alogo seen naxan faxama, nii rakisin xa findi na raɲanna ra."},{"book":"Kɔrɛnti Firindena","chapter":"5","verse":"5","text":"Ala en daxi na feen nan ma. A bata a Nii Sariɲanxin fi en ma, a lu alo se singen naxan soxi en yii taxamasenna ra alogo en xa la fe famatɔne ra."},{"book":"Kɔrɛnti Firindena","chapter":"5","verse":"6","text":"Nanara, en xaxili ragidixi waxatin birin. En mɔn a kolon fa fala fanni en na en konni fati bɛndɛni ito yi, en nun Marigin dɔxɔden tagi kuya."},{"book":"Kɔrɛnti Firindena","chapter":"5","verse":"7","text":"Amasɔtɔ en sigan tima dɛnkɛlɛyaan nan xɔn ma, koni se toxin mi a ra."},{"book":"Kɔrɛnti Firindena","chapter":"5","verse":"8","text":"Anu, en xaxili ragidixi. A rafanɲɛ en ma, en keli fati bɛndɛni ito yi, en sa dɔxɔ Marigin konni."},{"book":"Kɔrɛnti Firindena","chapter":"5","verse":"9","text":"Naxan xunna kenla ra en xa, en yi Ala kɛnɛn, xa en lu en fati bɛndɛni hanma en faxa."},{"book":"Kɔrɛnti Firindena","chapter":"5","verse":"10","text":"Amasɔtɔ a fɛrɛ mi na fɔ en birin xa ti kɛnɛnni Alaa Muxu Sugandixina kiti saden yɛtagi nɛn. Muxune birin e kɛwanle saranna sɔtɔma nɛn keden keden yɛɛn ma, a naxan nabaxi a dunuɲa yi gidini, a faɲina hanma a ɲaxina."},{"book":"Kɔrɛnti Firindena","chapter":"5","verse":"11","text":"Nxu to Marigin yɛɛragaxun kolon, nanara, nxu kataxi, nxu xa muxune sɔtɔ. Ala nxu kolon ki faɲi. N ma miriyani, ɛ fan nxu kolon ɛ xaxinli."},{"book":"Kɔrɛnti Firindena","chapter":"5","verse":"12","text":"Nxu mi kataxi nxu mɔn xa nxu yɛtɛ matɔxɔ ɛ xa. Koni nxu fɛrɛn nan fima ɛ ma, ɛ yi ɛ kanba nxɔ fe yi, alogo ɛ xa nɔ na muxune yabɛ naxanye e kanbama e tofanni benun e xa e kanba e bɔɲɛ yi feene yi."},{"book":"Kɔrɛnti Firindena","chapter":"5","verse":"13","text":"Xa xaxilitaren nan nxu tan na, na Ala nan ma. Koni xa xaxilimaan nan nxu ra, na ɛ tan nan xa."},{"book":"Kɔrɛnti Firindena","chapter":"5","verse":"14","text":"Amasɔtɔ Alaa Muxu Sugandixina xanuntenyaan nan nxu karahanma, nxu tan to laxi a ra fa fala a muxu keden peen nan faxaxi birin xa, nayi, birin bata faxa a tan yi."},{"book":"Kɔrɛnti Firindena","chapter":"5","verse":"15","text":"A bata faxa muxun birin xa. Nanara, muxun naxanye e nii ra, ne mi fa e nii ra e yɛtɛ xa sɔnɔn, koni fɔ naxan faxaxi, a keli sayani e tan xa."},{"book":"Kɔrɛnti Firindena","chapter":"5","verse":"16","text":"Nba, iki en mi fa muxu yo yatɛma adamadiyaan kiraan xɔn. Hali en to yi Alaa Muxu Sugandixin yatɛma na kiini nun, en mi fa na ligama."},{"book":"Kɔrɛnti Firindena","chapter":"5","verse":"17","text":"Nayi, xa muxu yo Alaa Muxu Sugandixini, na kanna bata findi dali nɛnɛn na. A kɛɲa fonne bata dangu, a nɛnɛne bata fa!"},{"book":"Kɔrɛnti Firindena","chapter":"5","verse":"18","text":"Na birin kelixi Ala nan ma, naxan en nun a tan tagini tɔnxi a Muxu Sugandixin xɔn, a yi wanla so en yii a en fan xa a tan nun bonne tagini tɔn."},{"book":"Kɔrɛnti Firindena","chapter":"5","verse":"19","text":"Bayo, Ala a yɛtɛɛn nun dunuɲa muxune tagini tɔnma a Muxu Sugandixin nan xɔn, a mi fa e sɔnna yatɛma. A mɔn bata na tagi tɔn fɛrɛn xibarun taxu nxu ra."},{"book":"Kɔrɛnti Firindena","chapter":"5","verse":"20","text":"Nayi, Alaa Muxu Sugandixina xɛrane nan en na. Ala yɛtɛɛn nan muxune rawɛkilɛma en ma falan xɔn. En naxa, “Nxu bata ɛ mafan Alaa Muxu Sugandixin xinli, ɛ a lu ɛ nun Ala tagin xa yitɔn.”"},{"book":"Kɔrɛnti Firindena","chapter":"5","verse":"21","text":"Naxan mi yulubi yo ligaxi, Ala en yulubin saxi na nan ma alogo Ala gbee tinxinna xa lu en yi Yesu barakani."}]}