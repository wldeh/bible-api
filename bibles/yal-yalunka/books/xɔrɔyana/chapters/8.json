{"data":[{"book":"Xɔrɔyana","chapter":"8","verse":"1","text":"Alatala yi a fala Musa xa, a naxa, “A fala Haruna xa, i naxa, ‘I ya dunganni bandun baane nun xudene nun darane xun ma, i yi xunɲɛne rate Misiran yamanani.’ ”"},{"book":"Xɔrɔyana","chapter":"8","verse":"2","text":"Haruna yi a yiini bandun Misiran igene xun ma, xunɲɛne yi te Misiran yamanan birin yi."},{"book":"Xɔrɔyana","chapter":"8","verse":"3","text":"Koni Misiran woyimɛne fan yi na fe sifane liga e dalili feene xɔn. E fan yi xunɲɛne rate Misiran yamanani."},{"book":"Xɔrɔyana","chapter":"8","verse":"4","text":"Firawona yi Musa nun Haruna xili, a naxa, “Ɛ Alatala maxandi n xa alogo a xa xunɲɛne masiga n na, e nun n ma yamaan na. N na i ya yamaan beɲinɲɛ, e siga, alogo e xa sa saraxane ba Alatala xa.”"},{"book":"Xɔrɔyana","chapter":"8","verse":"5","text":"Musa yi a fala Firawona xa, a naxa, “Na binyen xa lu i tan xa, i yi a fala, n lan n xa maxandin ti ɛ nun i ya kuntigine xa waxatin naxan yi, e nun i ya yamaan xa, alogo Ala xa xunɲɛne masiga ɛ nun ɛ banxine ra. E yi siga Nila baa igeni.”"},{"book":"Xɔrɔyana","chapter":"8","verse":"6","text":"A yi yabin ti, a naxa, “Tila.” Musa yi a fala, a naxa, “A ligama nɛn na kiini alogo i xa a kolon a muxu yo mi maliga Alatala ra, nxɔ Ala."},{"book":"Xɔrɔyana","chapter":"8","verse":"7","text":"Xunɲɛne e masigama nɛn i ra e nun i ya banxine nun i ya kuntigine nun i ya yamana. E yi lu Nila baani.”"},{"book":"Xɔrɔyana","chapter":"8","verse":"8","text":"Musa nun Haruna yi mini Firawona fɛma. Musa yi a xuini te Alatala ma xunɲɛne fe ra, Ala naxanye rafa Firawona ma."},{"book":"Xɔrɔyana","chapter":"8","verse":"9","text":"Musa yi naxan maxɔdinma, Alatala yi na liga. Xunɲɛne yi faxa banxine kui e nun tandene nun xɛɛne ma."},{"book":"Xɔrɔyana","chapter":"8","verse":"10","text":"E yi e makɔ, e e sa e bode fari, yamanan xirin yi mini e fe ra."},{"book":"Xɔrɔyana","chapter":"8","verse":"11","text":"Firawona to a to a feene bata mafisa, a bɔɲɛn mɔn yi xɔdɔxɔ. A mi Musa nun Haruna xuiin namɛ, alo Alatala a falaxi kii naxan yi."},{"book":"Xɔrɔyana","chapter":"8","verse":"12","text":"Alatala yi a fala Musa xa, a naxa, “A fala Haruna xa, i naxa, ‘I ya dunganni bandun, i bɔxɔni garin. Gbangbanna maxɛtɛma nɛn sosone ra Misiran yamanan birin yi.’ ”"},{"book":"Xɔrɔyana","chapter":"8","verse":"13","text":"E yi na liga. Haruna yi a dunganni bandun a yii, a bɔxɔn gbangbanni garin, sosone yi fa muxune nun subene xili ma. Bɔxɔn gbangbanna birin yi maxɛtɛ sosone ra Misiran yamanan birin yi."},{"book":"Xɔrɔyana","chapter":"8","verse":"14","text":"Koni, woyimɛne to kata e xa sosone ramini e dalili feene xɔn, e mi nɔ. Sosone yi muxune nun subene ma."},{"book":"Xɔrɔyana","chapter":"8","verse":"15","text":"Woyimɛne yi a fala Firawona xa, e naxa, “Ala sɛnbɛn nan ito ra!” Koni Firawona bɔɲɛn yi xɔdɔxɔ, a mi a tuli mati Musa nun Haruna ra, alo Alatala a fala kii naxan yi."},{"book":"Xɔrɔyana","chapter":"8","verse":"16","text":"Alatala yi a fala Musa xa, a naxa, “Keli xɔtɔn, i siga Firawona ralandeni. A sigama nɛn xude dɛni. I yi a fala a xa, i naxa, ‘Alatala falani ito nan tixi, a naxa: N ma yamaan beɲin, e xa siga alogo e xa sa n batu."},{"book":"Xɔrɔyana","chapter":"8","verse":"17","text":"Xa i mi tin n ma yamaan yiibɛ e siga, n xɛnne rafama nɛn i tan nun i ya kuntigine nun i ya yamaan xili ma, e nun i ya banxine kui. Misiran kaane banxine rafema nɛn xɛnne ra, bɔxɔn yi rafe."},{"book":"Xɔrɔyana","chapter":"8","verse":"18","text":"Koni na lɔxɔni, n Gosen yamanan luma nɛn a danna n ma yamaan dɛnaxan yi. Xɛnne mi fama mɛnni, alogo i xa a kolon a n tan Alatala walima yamanani ito yi."},{"book":"Xɔrɔyana","chapter":"8","verse":"19","text":"N tagi rabaan luma nɛn n ma yamaan nun i ya yamaan tagi. Na kabanako fe taxamasenna ligama nɛn tila.’ ”"},{"book":"Xɔrɔyana","chapter":"8","verse":"20","text":"Alatala yi na liga. Xɛri wuyaxi yi so Firawona banxini e nun a kuntigine banxine yi. Misiran yamanan birin yi kala xɛnne ra."},{"book":"Xɔrɔyana","chapter":"8","verse":"21","text":"Firawona yi Musa nun Haruna xili, a naxa, “Ɛ siga, ɛ sa saraxane ba ɛ Ala xa yamanani ito yi.”"},{"book":"Xɔrɔyana","chapter":"8","verse":"22","text":"Musa yi a yabi, a naxa, “A mi lan a xa liga na ki. Amasɔtɔ nxu saraxan naxanye bama Alatala xa, nxɔ Ala, ne findɛ fe haramuxin na Misiran kaane yɛɛ ra yi. Xa nxu saraxa haramuxin ba Misiran kaane yɛɛ xɔri, e mi nxu magɔlɔnɲɛ ba?"},{"book":"Xɔrɔyana","chapter":"8","verse":"23","text":"Nxu xii saxan sigan nan tima tonbonni, nxu yi saraxane ba Alatala xa, nxɔ Ala, alo a nxu yamari kii naxan yi.”"},{"book":"Xɔrɔyana","chapter":"8","verse":"24","text":"Firawona yi a fala, a naxa, “N na ɛ yiibama nɛn alogo ɛ xa siga, ɛ yi saraxane ba Alatala xa, ɛ Ala, tonbonni. Koni ɛ nama ɛ makuya. Awa, ɛ xa Ala maxandi n xa.”"},{"book":"Xɔrɔyana","chapter":"8","verse":"25","text":"Musa yi a yabi, a naxa, “N kelima nɛn i fɛma, n na Alatala maxandi. Tila, xɛnne masigama nɛn Firawona nun a kuntigine nun a yamaan na. Koni Firawona nama fa yanfan ti, a tondi yamaan yiibɛ siga saraxane badeni Alatala xa.”"},{"book":"Xɔrɔyana","chapter":"8","verse":"26","text":"Musa yi keli Firawona fɛma, a yi Alatala maxandi."},{"book":"Xɔrɔyana","chapter":"8","verse":"27","text":"Musa naxan maxɔdin, Alatala yi na liga. Xɛnne yi e masiga Firawona ra e nun a kuntigine nun a yamaan na. Keden mi lu."},{"book":"Xɔrɔyana","chapter":"8","verse":"28","text":"Koni Firawona mɔn yi a bɔɲɛni xɔdɔxɔ, a mi tin yamaan yiibɛ."}]}