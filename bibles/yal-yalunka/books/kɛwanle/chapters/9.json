{"data":[{"book":"Kɛwanle","chapter":"9","verse":"1","text":"Nba, Sɔli naxan yi kɔnkɔxi Marigin fɔxɔrabirane ma e faxa feen na, na yi siga Saraxarali Kuntigi Singen fɛma,"},{"book":"Kɛwanle","chapter":"9","verse":"2","text":"a yi kɛdine maxɔdin a ra, a naxanye sɛbɛ Damasi taan salide banxine muxune ma, alogo xa a sa naxanye li na, xɛmɛn nun ɲaxanla, e biraxi Yesu a Kiraan fɔxɔ ra, a xa fa e xidixin na Yerusalɛn taani."},{"book":"Kɛwanle","chapter":"9","verse":"3","text":"A yi kira yi, a bata yi maso Damasi taan na, tɛɛ dɛgɛ gbeen yi keli kore mafurɛn, a lu dɛgɛ a rabilinni."},{"book":"Kɛwanle","chapter":"9","verse":"4","text":"A yi bira bɔxɔni, a fala xuiin mɛ, naxan yi a falama, a naxa, “Sɔli, Sɔli i n bɛsɛnxɔnyama nanfera?”"},{"book":"Kɛwanle","chapter":"9","verse":"5","text":"Sɔli yi maxɔdinna ti, a naxa, “Marigina, nde i tan na?” Na xuiin yi a yabi a naxa, “N tan, Yesu na a ra, i naxan bɛsɛnxɔnyama."},{"book":"Kɛwanle","chapter":"9","verse":"6","text":"Koni keli, i siga taani. I lan i xa naxan liga, e sa na falama i xa nɛn.”"},{"book":"Kɛwanle","chapter":"9","verse":"7","text":"Muxun naxanye yi Sɔli fɔxɔ ra nun, ne dunduxin yi lu tixi. E yi fala xuiin mɛma koni e mi yi muxu yo toma."},{"book":"Kɛwanle","chapter":"9","verse":"8","text":"Sɔli yi keli, a ti, a yi a yɛɛn nabi, koni a mi yi sese toma. E yi a yii rasuxu, e siga a ra Damasi taani."},{"book":"Kɛwanle","chapter":"9","verse":"9","text":"A lu danxutɔyani han soge saxan. A mi yi donse donma, a mi yi a minma."},{"book":"Kɛwanle","chapter":"9","verse":"10","text":"Nba, Yesu fɔxɔrabirana nde yi Damasi taani nun, a xili Ananiyasi. Marigin yi falan ti na xa fe tooni alo xiyena, a naxa, “Ananiyasi.” Ananiyasi yi a yabi, a naxa, “Marigina, n tan ni i ra.”"},{"book":"Kɛwanle","chapter":"9","verse":"11","text":"Marigin yi a fala a xa, a naxa, “Keli, i siga kiraan xɔn ma, naxan xili Kira Tinxinxina, i sa muxuna nde maxɔdin Yudasi a banxini naxan kelixi Tarise taani naxan xili Sɔli bayo a n maxandima."},{"book":"Kɛwanle","chapter":"9","verse":"12","text":"A bata fe toon ti alo xiyena, a xɛmɛna nde to fɛ naxan xili Ananiyasi, a yi a yiin sa a ma, alogo a mɔn xa nɔ seen toɛ.”"},{"book":"Kɛwanle","chapter":"9","verse":"13","text":"Ananiyasi yi a yabi, a naxa, “Marigina, muxu wuyaxi bata na xɛmɛna fe fala n xa, a fe ɲaxin naxanye birin ligaxi i ya yama sariɲanxin na Yerusalɛn taani."},{"book":"Kɛwanle","chapter":"9","verse":"14","text":"A bata sɛnbɛn sɔtɔ saraxarali kuntigine yii, a xa fa Damasi taani alogo muxun naxanye birin i xinla falama, a xa ne suxu.”"},{"book":"Kɛwanle","chapter":"9","verse":"15","text":"Marigin yi a fala Ananiyasi xa, a naxa, “Siga tun, amasɔtɔ n bata Sɔli sugandi n ma walikɛɛn na, a xa n xinla rali siya gbɛtɛne nun e mangane nun Isirayila muxune ma."},{"book":"Kɛwanle","chapter":"9","verse":"16","text":"N na yitama a ra nɛn a tɔrɔn yatɛn naxan sɔtɔma n ma fe ra.”"},{"book":"Kɛwanle","chapter":"9","verse":"17","text":"Nayi, Ananiyasi yi siga na banxini, a sa a yiin sa Sɔli ma. A yi a fala a xa, a naxa, “Ngaxakedenna Sɔli, Marigi Yesu naxan mini i xa kɛnɛnni kira yi, i to yi fama be, na nan n nafaxi i ma alogo i mɔn xa seen to, i lugo Alaa Nii Sariɲanxin na.”"},{"book":"Kɛwanle","chapter":"9","verse":"18","text":"Mafurɛn sena nde yi ba Sɔli yɛɛn ma alo se xanla, a mɔn yi seen to. A yi keli, a rafu igeni."},{"book":"Kɛwanle","chapter":"9","verse":"19","text":"A yi a dɛge, a mɔn yi sɛnbɛn sɔtɔ."},{"book":"Kɛwanle","chapter":"9","verse":"20","text":"A yi kawandin ba fɔlɔ salide banxine kui keden na, a Alaa Dii Xɛmɛn nan Yesu ra."},{"book":"Kɛwanle","chapter":"9","verse":"21","text":"Naxanye birin na mɛ, ne yi kabɛ, e maxɔdinna ti, e naxa, “Xɛmɛni ito xa mi yi muxune ɲaxankatama Yerusalɛn taani naxan yi Ala maxandima xinli ito yi ba? A mi faxi ne xan suxudeyi be ba, alogo a xa siga e ra saraxarali kuntigine fɛma?”"},{"book":"Kɛwanle","chapter":"9","verse":"22","text":"Koni Sɔli sɛnbɛn yi gboma ayi kati! A yi a mayitama, a Yesu nan Alaa Muxu Sugandixin na han Damasi taan Yahudiyane yifu."},{"book":"Kɛwanle","chapter":"9","verse":"23","text":"Xii wuyaxi danguxina, Yahudiyane yi e bode to Sɔli faxa feen ma."},{"book":"Kɛwanle","chapter":"9","verse":"24","text":"Koni Sɔli yi e wundon kolon. E yi lu taan so dɛɛne kantanɲɛ kɔɛɛn nun yanyin na, alogo e xa a faxa."},{"book":"Kɛwanle","chapter":"9","verse":"25","text":"Koni Sɔli a xarandiine yi sa a ragodo sagan kui taan nabilinna yinna xanbi ra."},{"book":"Kɛwanle","chapter":"9","verse":"26","text":"Sɔli yi siga Yerusalɛn taani, a kata sigadeni Yesu fɔxɔrabirane fɛma. Koni e gaxu a yɛɛ ra, bayo e mi yi laxi a ra xa Yesu fɔxɔrabiran nan yi a ra nun."},{"book":"Kɛwanle","chapter":"9","verse":"27","text":"Koni Baranabasi yi a xali xɛrane fɛma. Sɔli Marigin to kii naxan yi kira yi, a mɔn yi a xuiin mɛ, a na yɛba e xa e nun Sɔli kawandin ba kii naxan yi Damasi taani Marigi Yesu xinli."},{"book":"Kɛwanle","chapter":"9","verse":"28","text":"Nayi, Sɔli yi lu e fɛma. A lu sigɛ kawandi badeni xaxili ragidini Marigi Yesu xinli Yerusalɛn taan birin yi."},{"book":"Kɛwanle","chapter":"9","verse":"29","text":"Yahudiyan naxanye yi Girɛki xuiin falama, Sɔli yi lu ne matandɛ, koni ne fan yi kata a faxa feen na."},{"book":"Kɛwanle","chapter":"9","verse":"30","text":"A ngaxakedenne to na mɛ, e yi siga a ra Sesariya taani, e yi a rasiga Tarise taani."},{"book":"Kɛwanle","chapter":"9","verse":"31","text":"Nayi, dɛnkɛlɛya yamaan yi waxati ti bɔɲɛ xunbenli Yudaya yamanan nun Galile yamanan nun Samariya yamanani, e lu e bode sɛnbɛ soɛ. Alaa Nii Sariɲanxin yi lu e ralimaniyɛ Marigin yɛɛragaxuni, e wuya ayi."},{"book":"Kɛwanle","chapter":"9","verse":"32","text":"Piyɛri yi a masigan tima na yirene birin yi. Lɔxɔna nde, a yi siga Lida taan yama sariɲanxin xɔntɔndeni."},{"book":"Kɛwanle","chapter":"9","verse":"33","text":"A xɛmɛna nde li na naxan yi xili Ene, lɛbutɛnna nan yi a ra. Na yi saxi xabu ɲɛɛ solomasɛxɛ."},{"book":"Kɛwanle","chapter":"9","verse":"34","text":"Piyɛri yi a fala a xa, a naxa, “Ene, Yesu Alaa Muxu Sugandixin bata i rakɛndɛya. Keli, i sadeni tɔn.” Ene yi keli mafurɛn!"},{"book":"Kɛwanle","chapter":"9","verse":"35","text":"Lida kaane nun Sarɔn kaane birin yi xɛmɛn to, e tubi Marigin ma."},{"book":"Kɛwanle","chapter":"9","verse":"36","text":"Ɲaxanla nde yi Yafa taani naxan findixi Yesu fɔxɔrabirana nde ra, a xili Tabita, naxan mɔn yi xili Dɔrakasi Girɛki xuini. A yi fe faɲin ligama waxatin birin, a yi yiigelitɔne malima."},{"book":"Kɛwanle","chapter":"9","verse":"37","text":"Na waxatini, a yi fura, a faxa. E to yelin a binbin maxɛ, e yi sa a sa kore banxina nde kui."},{"book":"Kɛwanle","chapter":"9","verse":"38","text":"Awa, Yesu fɔxɔrabiran naxanye Yafa taani, ne bata yi a mɛ a Piyɛri Lida taani Yafa taan dɛxɔn ma. E yi xɛraan muxu firin nasiga, e naxa, “Yandi, fa nxu fɛma keden na.”"},{"book":"Kɛwanle","chapter":"9","verse":"39","text":"Piyɛri yi keli, e nun na xɛmɛne yi siga. E to so, e yi siga a ra kore banxin kui. Kaɲa gilɛne birin wugamatɔɔn yi fa a fɛma. Dɔrakasi domaan nun gubaan naxanye rafala a to yi ɲɛɲɛ, e yi ne yita a ra."},{"book":"Kɛwanle","chapter":"9","verse":"40","text":"Piyɛri yi e birin namini banxini, a yi a xinbi sin, a Ala maxandi. Na xanbi ra, a yi a yɛɛ rafindi a binbin ma, a yi a fala, a naxa, “Tabita, keli.” A yi a yɛɛn nabi, a Piyɛri to, a keli, a dɔxɔ."},{"book":"Kɛwanle","chapter":"9","verse":"41","text":"Piyɛri yi a suxu a yiin ma, a yi a rakeli. Na xanbi ra, a yama sariɲanxin nun kaɲa gilɛne xili, a yi a ɲɛɲɛn yita e ra."},{"book":"Kɛwanle","chapter":"9","verse":"42","text":"Feni ito xibarun yi xuya ayi Yafa yiren birin yi. Muxu wuyaxi yi dɛnkɛlɛya Marigin ma."},{"book":"Kɛwanle","chapter":"9","verse":"43","text":"Piyɛri yi xii wuyaxi ti Yafa yi xɛmɛna nde fɛma naxan yi xili Simɔn. Garangen nan yi a ra."}]}