{"data":[{"book":"Saraxaraline","chapter":"5","verse":"1","text":"“Xa yamaan xilixi sereya badeni e yi e rakɔlɔ, xa muxuna nde feen naxan toxi hanma a a kolon, xa a mi sereyaan ba na ma, a bata yulubin liga. A na hakɛn goronna tongoma nɛn."},{"book":"Saraxaraline","chapter":"5","verse":"2","text":"Xa muxuna nde a din se haramuxina nde ra, xa a findi sube haramuxi faxaxin na, hanma xuruse haramuxina nde, hanma bubuse haramuxina nde, hali a mi a kolon, a fan mi fa sariɲanxi, a bata yulubin tongo."},{"book":"Saraxaraline","chapter":"5","verse":"3","text":"Xa muxuna nde a din se xɔsixina nde ra naxan fataxi adamadiine ra, hali a mi yi a kolon, a na a kolon, a bata findi yulubi tongon na."},{"book":"Saraxaraline","chapter":"5","verse":"4","text":"Xa muxuna nde mi a miri, a a kɔlɔ wulen fari, fa fala a fena nde rabama nɛn. Xa a mi a raba, a bata findi yulubi tongon na.”"},{"book":"Saraxaraline","chapter":"5","verse":"5","text":"“Naxan na findi yulubi tongon na na feene yi, na xa a ti a yulubi ligaxin na."},{"book":"Saraxaraline","chapter":"5","verse":"6","text":"Na xanbi ra, a xa fa yɛxɛɛ gilɛn na hanma sii gilɛna, a a ba saraxan na Alatala xa a yanginna ra. Nayi, saraxaraliin xa Ala solona a yulubina fe ra.”"},{"book":"Saraxaraline","chapter":"5","verse":"7","text":"“Xa fɛrɛ mi a xa a xuruseen sɔtɔ, a xa fa ganba firin hanma kolokonde firin na, a ne ba saraxan na a yanginna ra Alatala xa, keden yulubi xafarin na, keden saraxa gan daxin na."},{"book":"Saraxaraline","chapter":"5","verse":"8","text":"A xa e xali saraxaraliin fɛma. A xa yulubi xafari saraxan nan singe ba. A xa a kɔɛɛn gira, koni a nama a xunna bolonɲɛ a ra."},{"book":"Saraxaraline","chapter":"5","verse":"9","text":"A xa a wunla nde xuya saraxa ganden dɛxɔnna ma, a wuli dɔnxɛn nabɔxɔn saraxa ganden dɛxɔn. Yulubi xafari saraxan na a ra."},{"book":"Saraxaraline","chapter":"5","verse":"10","text":"A xa xɔliin boden ba saraxa gan daxin na alo sariyana a falaxi kii naxan yi, a yi Ala solona na kanna yulubina fe ra. Ala a mafeluma nɛn.”"},{"book":"Saraxaraline","chapter":"5","verse":"11","text":"“Xa fɛrɛ mi a xa a ganba firin hanma kolokonde firin sɔtɔ, a nɔɛ fɛ murutu fuɲin kilo naanin na nɛn yulubi xafari saraxan na. Koni a nama turen hanma wusulanna sa a yi, bayo yulubi xafari saraxan na a ra."},{"book":"Saraxaraline","chapter":"5","verse":"12","text":"A xa a xali saraxaraliin fɛma, na yi a yiin yɛ keden ba a ra ɲɔxɔ lu seen na Ala xɔn, a yi a sa saraxane fari naxanye ralima Alatala ma tɛɛni saraxa ganden fari. Yulubi xafari saraxan na a ra."},{"book":"Saraxaraline","chapter":"5","verse":"13","text":"Saraxaraliin xa Ala solona na kiini na kanna yulubi ligaxine fe ra, Ala yi a mafelu. Saraxaraliin nan gbee saraxan dɔnxɛn na alo a ligan bogise saraxan na kii naxan yi.”"},{"book":"Saraxaraline","chapter":"5","verse":"14","text":"Alatala yi a fala Musa xa, a naxa,"},{"book":"Saraxaraline","chapter":"5","verse":"15","text":"“Xa muxuna nde tinxintareyaan liga, a yulubin liga tantanni a mi Alatala gbee se sariɲanxine fi a ma. A xa fa kontonna ra e nun naxan yɛlan a yanginna ra Alatala xa, fɛ mi naxan na, naxan saren lanxi kala tixin ma, fata yire sariɲanxin gbeti liga seen na. Yangin saraxan nan na ra."},{"book":"Saraxaraline","chapter":"5","verse":"16","text":"A mi se sariɲanxin naxan fixi, a xa a ɲɔxɔn fi, a yi a saren yaganna dɔxɔɲa ma firin sa a fari, a yi a birin so saraxaraliin yii. Saraxaralina Ala solonama nɛn na kanna xa kontonna ra, a naxan bama yangin saraxan na, Ala yi a mafelu.”"},{"book":"Saraxaraline","chapter":"5","verse":"17","text":"“Xa muxuna nde yulubin liga, a Alatalaa yamarina nde kala, hali a mi a kolon, a bata findi yulubi tongon na. A a hakɛn goronna tongoma nɛn."},{"book":"Saraxaraline","chapter":"5","verse":"18","text":"A xa fa kontonna ra saraxaraliin fɛma fɛ mi naxan na yangin saraxan na. A saren xa lan a kala tixin saren ma fata sariyan na saraxaraliin miriyani. Nayi, saraxaralina Ala solonama nɛn a tantanna fe ra, Ala yi a mafelu."},{"book":"Saraxaraline","chapter":"5","verse":"19","text":"Yangin saraxan na a ra, bayo na kanna findixi yulubi tongon nan na Alatala mabinni.”"},{"book":"Saraxaraline","chapter":"5","verse":"20","text":"Alatala yi a fala Musa xa, a naxa,"},{"book":"Saraxaraline","chapter":"5","verse":"21","text":"“Xa muxuna nde yulubin liga, a yi tinxintareyaan liga Alatala ra, a wulen fala a boden xa a yii sena nde a fe ra, naxan taxuxi a ra hanma a a muɲa, hanma a a kansun,"},{"book":"Saraxaraline","chapter":"5","verse":"22","text":"hanma a a dɛ yixalan sena nde a fe ra naxan lɔxi ayi, a yi a to, hanma a a kɔlɔ wuleni, hanma a yulubina nde liga alo adaman dari fena,"},{"book":"Saraxaraline","chapter":"5","verse":"23","text":"a na na sifan liga, a bata findi yulubi tongon na. A xa na se muɲaxin naxɛtɛ, hanma a naxan kansunxi, hanma naxan yi taxuxi a ra, hanma a seen naxan toxi naxan yi lɔxi ayi,"},{"book":"Saraxaraline","chapter":"5","verse":"24","text":"hanma a wulen falaxi seen naxan ma fe ra. A xa na ɲɔxɔn fi, a yi yaganna dɔxɔɲa ma firin sa a fari, a yi a so a kanna yii na lɔxɔn yɛtɛni a na yangin saraxan ba lɔxɔn naxan yi."},{"book":"Saraxaraline","chapter":"5","verse":"25","text":"A xa fa kontonna ra saraxaraliin fɛma fɛ mi naxan na yangin saraxan na Alatala xa. Na kontonna saren nun kala tixin saren xa lan."},{"book":"Saraxaraline","chapter":"5","verse":"26","text":"Saraxaralina Alatala solonama nɛn, a yi a mafelu na feen na, naxan a findixi yulubi tongon na.”"}]}