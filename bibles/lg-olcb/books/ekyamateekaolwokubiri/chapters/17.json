{"data":[{"book":"Ekyamateeka Olwokubiri","chapter":"17","verse":"1","text":"Toleetanga kiweebwayo eri Mukama Katonda wo eky’ente oba eky’endiga ng’eriko akamogo oba ekikyamu kyonna, kubanga ebiri ng’ebyo Katonda wo abikyayira ddala."},{"book":"Ekyamateeka Olwokubiri","chapter":"17","verse":"2","text":"Omuntu yenna omusajja oba omukazi abeera mu mmwe, mu kimu ku bibuga Mukama Katonda wo by’akuwa, bw’anaakwatibwanga ng’akoze ebibi mu maaso ga Mukama Katonda wo, ng’amenye endagaano ya Mukama,"},{"book":"Ekyamateeka Olwokubiri","chapter":"17","verse":"3","text":"era ng’ajeemedde ekiragiro kyange n’asinza bakatonda abalala, ng’enjuba, oba omwezi, oba emmunyeenye ez’oku ggulu, bye siragiranga okubisinzanga,"},{"book":"Ekyamateeka Olwokubiri","chapter":"17","verse":"4","text":"ekikolwa ekyo ne kikutegeezebwangako; kale onookinoonyerezangako n’obwegendereza. Bwe kinaakakasibwanga nga kya mazima, ng’ekibi ekyo kikoleddwa mu Isirayiri,"},{"book":"Ekyamateeka Olwokubiri","chapter":"17","verse":"5","text":"onoofulumyanga omusajja oyo, oba omukazi oyo, akoze ekibi ekyo, wabweru wa wankaaki w’ekibuga n’omukuba amayinja, n’afa."},{"book":"Ekyamateeka Olwokubiri","chapter":"17","verse":"6","text":"Omuntu anattibwanga nga wamaze kulabikawo obujulizi bw’abantu babiri oba basatu, naye omuntu tattibwenga ku bujulizi bw’omuntu omu yekka."},{"book":"Ekyamateeka Olwokubiri","chapter":"17","verse":"7","text":"Abajulizi be banaasookanga okukasuukirira omuntu oyo amayinja, n’abalala ne bagoberera. Kinaakusaaniranga okwemalangako ebibi ebinaabeeranga wakati mu mmwe."},{"book":"Ekyamateeka Olwokubiri","chapter":"17","verse":"8","text":"Bwe wanaabangawo emisango egireeteddwa mu mbuga yo nga mizibu gikukaluubiridde okusala, oba nga gya kuyiwa musaayi, oba gya kuwozaŋŋanya, oba kukubagana, oba ensonga endala zonna ezinaabangamu enkaayana mu bibuga byo, ensonga ezo zonna onoozitwalanga mu kifo Mukama Katonda wo ky’anaabanga yeerondedde."},{"book":"Ekyamateeka Olwokubiri","chapter":"17","verse":"9","text":"Bw’onootuukanga eyo oneebuuzanga ku bakabona, be Baleevi, ne ku mulamuzi anaabanga akola omulimu ogwo mu kiseera ekyo. Banaakutegeezanga ensala yaabwe."},{"book":"Ekyamateeka Olwokubiri","chapter":"17","verse":"10","text":"Onookoleranga ku nsala yaabwe eyo gye banaakuwanga mu kifo ekyo Mukama ky’anaabanga yeerondedde. Weegenderezanga nnyo n’okola ebyo bye banaabanga bakulagidde."},{"book":"Ekyamateeka Olwokubiri","chapter":"17","verse":"11","text":"Kinaakugwaniranga okukola ng’amateeka ge banaabanga bakunnyonnyodde bwe gagamba, n’ensala yaabwe nga bw’eneebanga gye banaakutegeezanga. Bye banaakutegeezanga tobivangako kulaga ku mukono ogwa ddyo oba ku gwa kkono."},{"book":"Ekyamateeka Olwokubiri","chapter":"17","verse":"12","text":"Omuntu yenna anaanyoomanga omulamuzi oba kabona eyateekebwawo okuweereza Mukama Katonda wo, omuntu oyo wa kufa. Bw’otyo bw’onoomalangamu ekibi mu Isirayiri."},{"book":"Ekyamateeka Olwokubiri","chapter":"17","verse":"13","text":"Abantu bonna banaabiwuliranga ne batya, ne bataddayo nate kukola bya kyejo."},{"book":"Ekyamateeka Olwokubiri","chapter":"17","verse":"14","text":"Bw’olimala okuyingira mu nsi Mukama Katonda wo gy’akuwa, n’ogirya, n’obeera omwo, oliyinza okugamba nti, “Leka neeteekerewo kabaka ananfuganga okufaanana ng’amawanga amalala gonna aganneebunguludde;”"},{"book":"Ekyamateeka Olwokubiri","chapter":"17","verse":"15","text":"Weegenderezanga n’ossaawo kabaka oyo Mukama Katonda wo gw’anaakulonderanga. Kikugwanira okumuggyanga mu bantu bo bennyini. Tokkirizibwenga kwessizangawo kabaka omunnaggwanga anaabanga tavudde mu baganda bo bennyini, okukufuganga."},{"book":"Ekyamateeka Olwokubiri","chapter":"17","verse":"16","text":"Kabaka oyo tateekwa kwefuniranga mbalaasi nnyingi, wadde okutumanga abantu mu Misiri bamufunirengayo embalaasi endala okwongeranga ku z’alina obungi; kubanga Mukama yagamba nti, “Temuddangayo kukwata kkubo eryo,”"},{"book":"Ekyamateeka Olwokubiri","chapter":"17","verse":"17","text":"Tawasanga bakazi bangi kubanga bagenda kumukyamyanga. So tekimugwanira kwetuumangako zaabu n’effeeza ennyingi ennyo."},{"book":"Ekyamateeka Olwokubiri","chapter":"17","verse":"18","text":"Bw’anaamalanga okutebenkera ku ntebe ey’obwakabaka bwe, anaakoppololeranga amateeka gano mu kitabo ng’agaggyanga ku ga bakabona, Abaleevi."},{"book":"Ekyamateeka Olwokubiri","chapter":"17","verse":"19","text":"Ekitabo ekyo anaabeeranga nakyo bulijjo, era anaakisomanga ennaku zonna ez’obulamu bwe, alyokenga ayige okutyanga Mukama Katonda we, ng’agobereranga n’obwegendereza ebigambo byonna ebiri mu mateeka gano, ne mu biragiro,"},{"book":"Ekyamateeka Olwokubiri","chapter":"17","verse":"20","text":"nga teyeekulumbaza kusukkirira ku bannansi banne, era nga takyama kuva ku mateeka gano okulaga ku mukono ogwa ddyo oba ku gwa kkono. Bw’anaakolanga bw’atyo, ye, n’ezzadde lye banaafuganga mu bwakabaka bwe, mu Isirayiri, okumala ennaku nnyingi."}]}