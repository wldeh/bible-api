{"data":[{"book":"Okuva","chapter":"37","verse":"1","text":"Awo Bezaaleeri n’akola Essanduuko mu muti gwa akasiya; ng’obuwanvu bwayo mita emu ne desimoolo emu, n’obugazi sentimita nkaaga mu musanvu, n’obugulumivu nabwo sentimita nkaaga mu musanvu."},{"book":"Okuva","chapter":"37","verse":"2","text":"N’agibikkako zaabu omuka ennyo kungulu ne munda, era n’agyetoolooza omuge ogwa zaabu."},{"book":"Okuva","chapter":"37","verse":"3","text":"N’agiweeseza empeta nnya eza zaabu, n’azisiba ku magulu gaayo ana, ng’empeta ebbiri ziri ku ludda lwayo olumu n’endala ebbiri ku ludda lwayo olulala."},{"book":"Okuva","chapter":"37","verse":"4","text":"N’abajja emisituliro mu muti ogwa akasiya, n’agibikkako zaabu,"},{"book":"Okuva","chapter":"37","verse":"5","text":"n’agisonseka mu mpeta ziri okusituzanga essanduuko."},{"book":"Okuva","chapter":"37","verse":"6","text":"N’akolerako ekisaanikira, ye ntebe ey’okusaasira nga kya zaabu omuka ennyo; obuwanvu bwakyo bwali mita emu ne desimoolo emu, n’obugazi sentimita nkaaga mu musanvu."},{"book":"Okuva","chapter":"37","verse":"7","text":"N’akolerako ne bakerubi babiri mu zaabu omuweese ku njuyi ebbiri ez’ekisaanikira, ye ntebe ey’okusaasira."},{"book":"Okuva","chapter":"37","verse":"8","text":"Kerubi omu yamuteeka ku ludda lumu olw’ekisaanikira, ye ntebe ey’okusaasira, ne kerubi omulala ku ludda olwokubiri, nga bakerubi bombi beekutte wamu n’ekisaanikirako, ye ntebe ey’okusaasira."},{"book":"Okuva","chapter":"37","verse":"9","text":"Ebiwaawaatiro bya bakerubi yabikola nga bibikkule nga bisonze waggulu, era nga bisiikirizza ekisaanikira, ye ntebe ey’okusaasira. Bakerubi ne batunulagana nga boolekedde ekisaanikira, ye ntebe ey’okusaasira."},{"book":"Okuva","chapter":"37","verse":"10","text":"N’akola n’emmeeza mu muti gwa akasiya, obuwanvu bwayo sentimita kyenda, n’obugazi sentimita amakumi ana mu ttaano, n’obugulumivu sentimita nkaaga mu musanvu."},{"book":"Okuva","chapter":"37","verse":"11","text":"N’agibikkako zaabu omuka ennyo, era n’agyetoolooza omuge ogwa zaabu."},{"book":"Okuva","chapter":"37","verse":"12","text":"N’agikolerako olukugiro oluweza sentimita musanvu ne desimoolo ttaano obugazi, n’omuge ogwa zaabu okwebungulula olukugiro olwo."},{"book":"Okuva","chapter":"37","verse":"13","text":"N’aweesa empeta nnya eza zaabu, n’azisiba mu nsonda ennya awali amagulu gaayo ana."},{"book":"Okuva","chapter":"37","verse":"14","text":"Empeta ezo yazissa kumpi n’olukugiro ziyisibwemu emisituliro gy’emmeeza."},{"book":"Okuva","chapter":"37","verse":"15","text":"N’akola emisituliro gy’emmeeza mu muti gwa akasiya, n’agibikkako zaabu."},{"book":"Okuva","chapter":"37","verse":"16","text":"N’akola mu zaabu omuka, ebikozesebwa eby’okubeeranga ku mmeeza: essowaani zaako, n’ebijiiko byako, n’ebibya eby’okufukanga ebiweebwayo eby’okunywa."},{"book":"Okuva","chapter":"37","verse":"17","text":"Yakola ekikondo ky’ettaala nga kya zaabu omuka. Yakiweesezaako entobo yaakyo n’enduli, n’ebikopo ebifaanana ng’ebimuli, amatabi n’emitunsi n’ebimuli byako; byonna yabiweesa mu kyuma kya zaabu kimu bulambalamba."},{"book":"Okuva","chapter":"37","verse":"18","text":"Kwaliko amatabi mukaaga agafaanana ng’omutuula emisubbaawa; amatabi asatu nga gali ku ludda lumu n’amalala asatu nga gali ku ludda olulala."},{"book":"Okuva","chapter":"37","verse":"19","text":"Ku ttabi erimu kwaliko ebikopo bisatu nga bikoleddwa ng’ebimuli by’alumondi n’emitunsi n’ebimuli, ate bisatu ne bibeera ku ttabi eddala, n’ebirala bisatu ne bibeera ku buli limu ku matabi amalala okutuusa amatabi omukaaga gonna agava ku kikondo ky’ettaala lwe gaabuna."},{"book":"Okuva","chapter":"37","verse":"20","text":"Ku kikondo ky’ettaala kwennyini kwaliko ebikopo bina ebyakolebwa ng’ebimuli by’alumondi n’emitunsi gyabyo n’ebimuli byako."},{"book":"Okuva","chapter":"37","verse":"21","text":"Omutunsi ogumu gwali wansi w’amatabi abiri agava ku kikondo ky’ettaala, n’omuntunsi ogwokubiri ne gubeera wansi w’amatabi abiri agaddirira, n’omutunsi ogwokusatu ne gubeera wansi w’amatabi abiri agaddako, amatabi gonna omukaaga ne gabuna."},{"book":"Okuva","chapter":"37","verse":"22","text":"Emitunsi n’amatabi gaako yabikola bumu n’ekikondo ky’ettaala mu zaabu omuweese omuka nga biri wamu."},{"book":"Okuva","chapter":"37","verse":"23","text":"Ekikondo ky’ettaala n’akikolera ettaala musanvu, ne makansi ezikomola entambi, n’essowaani ez’okussaako ebisirinza, nga byonna abikoze mu zaabu omuka."},{"book":"Okuva","chapter":"37","verse":"24","text":"Ekikondo ky’ettaala ne byonna ebigenderako yabikola mu zaabu omuka eyaweza obuzito bwa kilo amakumi asatu mu nnya."},{"book":"Okuva","chapter":"37","verse":"25","text":"Yakola ekyoto, mu miti gy’akasiya, okwoterezangako obubaane, nga kyenkanankana sentimita amakumi ana mu ttaano buli ludda mu buwanvu ne mu bugazi; n’obugulumivu bwa sentimita kyenda; n’amayembe gaakyo nga gali mu muti gumu nakyo."},{"book":"Okuva","chapter":"37","verse":"26","text":"Ekyoto yakisiigako zaabu omuka kyonna, waggulu ne mu mbiriizi ne ku mayembe, n’akolerako omuge ogwa zaabu okukyebungulula."},{"book":"Okuva","chapter":"37","verse":"27","text":"Wansi w’omuge mu mbiriizi z’ekyoto zombi, yakolerako empeta bbiri eza zaabu, okuyisangamu emisituliro gyakyo nga wabaddewo gye kitwalibwa."},{"book":"Okuva","chapter":"37","verse":"28","text":"Emisituliro yagikola mu muti gwa akasiya, n’agisiigako zaabu."},{"book":"Okuva","chapter":"37","verse":"29","text":"N’atabula amafuta amatukuvu ag’okwawula, n’ateekateeka obubaane obulongosebbwa ennyo, ng’abutabudde bulungi ng’omukugu mu byakaloosa bwe yandikoze."}]}