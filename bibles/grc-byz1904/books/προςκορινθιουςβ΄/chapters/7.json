{"data":[{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"1","text":"Ταύτας οὖν ἔχοντες τὰς ἐπαγγελίας, ἀγαπητοί, καθαρίσωμεν ἑαυτοὺς ἀπὸ παντὸς μολυσμοῦ σαρκὸς καὶ πνεύματος, ἐπιτελοῦντες ἁγιωσύνην ἐν φόβῳ Θεοῦ."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"2","text":"Χωρήσατε ἡμᾶς· οὐδένα ἠδικήσαμεν, οὐδένα ἐφθείραμεν, οὐδένα ἐπλεονεκτήσαμεν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"3","text":"οὐ πρὸς κατάκρισιν λέγω· προείρηκα γὰρ ὅτι ἐν ταῖς καρδίαις ἡμῶν ἐστε εἰς τὸ συναποθανεῖν καὶ συζῆν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"4","text":"πολλή μοι παρρησία πρὸς ὑμᾶς, πολλή μοι καύχησις ὑπὲρ ὑμῶν· πεπλήρωμαι τῇ παρακλήσει, ὑπερπερισσεύομαι τῇ χαρᾷ ἐπὶ πάσῃ τῇ θλίψει ἡμῶν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"5","text":"Καὶ γὰρ ἐλθόντων ἡμῶν εἰς Μακεδονίαν οὐδεμίαν ἔσχηκεν ἄνεσιν ἡ σὰρξ ἡμῶν, ἀλλ᾽ ἐν παντὶ θλιβόμενοι· ἔξωθεν μάχαι, ἔσωθεν φόβοι."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"6","text":"ἀλλ᾽ ὁ παρακαλῶν τοὺς ταπεινοὺς παρεκάλεσεν ἡμᾶς ὁ Θεὸς ἐν τῇ παρουσίᾳ Τίτου·"},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"7","text":"οὐ μόνον δὲ ἐν τῇ παρουσίᾳ αὐτοῦ, ἀλλὰ καὶ ἐν τῇ παρακλήσει ᾗ παρεκλήθη ἐφ᾽ ὑμῖν, ἀναγγέλλων ἡμῖν τὴν ὑμῶν ἐπιπόθησιν, τὸν ὑμῶν ὀδυρμόν, τὸν ὑμῶν ζῆλον ὑπὲρ ἐμοῦ, ὥστε με μᾶλλον χαρῆναι,"},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"8","text":"ὅτι εἰ καὶ ἐλύπησα ὑμᾶς ἐν τῇ ἐπιστολῇ, οὐ μεταμέλομαι, εἰ καὶ μετεμελόμην· βλέπω γὰρ ὅτι ἡ ἐπιστολὴ ἐκείνη, εἰ καὶ πρὸς ὥραν, ἐλύπησεν ὑμᾶς."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"9","text":"νῦν χαίρω, οὐχ ὅτι ἐλυπήθητε, ἀλλ᾽ ὅτι ἐλυπήθητε εἰς μετάνοιαν· ἐλυπήθητε γὰρ κατὰ Θεόν, ἵνα ἐν μηδενὶ ζημιωθῆτε ἐξ ἡμῶν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"10","text":"ἡ γὰρ κατὰ Θεὸν λύπη μετάνοιαν εἰς σωτηρίαν ἀμεταμέλητον κατεργάζεται· ἡ δὲ τοῦ κόσμου λύπη θάνατον κατεργάζεται."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"11","text":"ἰδοὺ γὰρ αὐτὸ τοῦτο, τὸ κατὰ Θεὸν λυπηθῆναι ὑμᾶς, πόσην κατειργάσατο ὑμῖν σπουδήν, ἀλλὰ ἀπολογίαν, ἀλλὰ ἀγανάκτησιν, ἀλλὰ φόβον, ἀλλὰ ἐπιπόθησιν, ἀλλὰ ζῆλον, ἀλλὰ ἐκδίκησιν! ἐν παντὶ συνεστήσατε ἑαυτοὺς ἁγνοὺς εἶναι ἐν τῷ πράγματι."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"12","text":"ἄρα εἰ καὶ ἔγραψα ὑμῖν, οὐχ εἵνεκεν τοῦ ἀδικήσαντος, οὐδὲ εἵνεκεν τοῦ ἀδικηθέντος, ἀλλ᾽ εἵνεκεν τοῦ φανερωθῆναι τὴν σπουδὴν ὑμῶν τὴν ὑπὲρ ἡμῶν πρὸς ὑμᾶς ἐνώπιον τοῦ Θεοῦ."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"13","text":"Διὰ τοῦτο παρακεκλήμεθα. ἐπὶ δὲ τῇ παρακλήσει ὑμῶν περισσοτέρως μᾶλλον ἐχάρημεν ἐπὶ τῇ χαρᾷ Τίτου, ὅτι ἀναπέπαυται τὸ πνεῦμα αὐτοῦ ἀπὸ πάντων ὑμῶν·"},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"14","text":"ὅτι εἴ τι αὐτῷ ὑπὲρ ὑμῶν κεκαύχημαι, οὐ κατῃσχύνθην, ἀλλ᾽ ὡς πάντα ἐν ἀληθείᾳ ἐλαλήσαμεν ὑμῖν, οὕτω καὶ ἡ καύχησις ἡμῶν ἡ ἐπὶ Τίτου ἀλήθεια ἐγενήθη."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"15","text":"καὶ τὰ σπλάγχνα αὐτοῦ περισσοτέρως εἰς ὑμᾶς ἐστιν ἀναμιμνησκομένου τὴν πάντων ὑμῶν ὑπακοήν, ὡς μετὰ φόβου καὶ τρόμου ἐδέξασθε αὐτόν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"7","verse":"16","text":"χαίρω ὅτι ἐν παντὶ θαρρῶ ἐν ὑμῖν."}]}