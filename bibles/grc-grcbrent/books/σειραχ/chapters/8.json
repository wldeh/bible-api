{"data":[{"book":"ΣΕΙΡΑΧ","chapter":"8","verse":"1","text":"Μὴ διαμάχου μετὰ ἀνθρώπου δυνάστου, μήποτε ἐμπέσῃς εἰς τὰς χεῖρας αὐτοῦ."},{"book":"ΣΕΙΡΑΧ","chapter":"8","verse":"2","text":"Μὴ ἔριζε μετὰ ἀνθρώπου πλουσίου, μήποτε ἀντιστήσῃ σου τὴν ὁλκήν· πολλους γὰρ ἀπώλεσε τὸ χρυσίον, καὶ καρδίας βασιλέων ἐξέκλινε."},{"book":"ΣΕΙΡΑΧ","chapter":"8","verse":"3","text":"Μὴ διαμάχου μετὰ ἀνθρώπου γλωσσώδους, καὶ μὴ ἐπιστοιβάσῃς ἐπὶ τὸ πῦρ αὐτοῦ ξύλα."},{"book":"ΣΕΙΡΑΧ","chapter":"8","verse":"4","text":"Μὴ πρόσπαιζε ἀπαιδεύτῳ, ἵνα μὴ ἀτιμάζωνται οἱ πρόγονοί σου."},{"book":"ΣΕΙΡΑΧ","chapter":"8","verse":"5","text":"Μὴ ὀνείδιζε ἄνθρωπον ἀποστρέφοντα ἀπὸ ἁμαρτίας, μνήσθητι ὅτι πάντες ἐσμὲν ἐν ἐπιτιμίοις."},{"book":"ΣΕΙΡΑΧ","chapter":"8","verse":"6","text":"Μὴ ἀτιμάσῃς ἄνθρωπον ἐν γήρει αὐτοῦ, καὶ γὰρ ἐξ ἡμῶν γηράσκουσι."},{"book":"ΣΕΙΡΑΧ","chapter":"8","verse":"7","text":"Μὴ ἐπίχαιρε ἐπὶ νεκρῷ, μνήσθητι ὅτι πάντες τελευτῶμεν."},{"book":"ΣΕΙΡΑΧ","chapter":"8","verse":"8","text":"Μὴ παρίδῃς διήγημα σοφῶν, καὶ ἐν ταῖς παροιμίαις αὐτῶν ἀναστρέφου, ὅτι παρʼ αὐτῶν μαθήσῃ παιδείαν, καὶ λειτουργῆσαι μεγιστᾶσι."},{"book":"ΣΕΙΡΑΧ","chapter":"8","verse":"9","text":"Μὴ ἀστόχει διηγήματος γερόντων, καὶ γὰρ αὐτοὶ ἔμαθον παρὰ τῶν πατέρων αὐτῶν· ὅτι παρʼ αὐτῶν μαθήσῃ σύνεσιν, καὶ ἐν καιρῷ χρείας δοῦναι ἀπόκρισιν."},{"book":"ΣΕΙΡΑΧ","chapter":"8","verse":"10","text":"Μὴ ἔκκαιε ἄνθρακας ἁμαρτωλοῦ, μὴ ἐμπυρισθῇς ἐν πυρὶ φλογὸς αὐτοῦ."},{"book":"ΣΕΙΡΑΧ","chapter":"8","verse":"11","text":"Μὴ ἐξαναστῇς ἀπὸ προσώπου ὑβριστοῦ, ἵνα μὴ ἐγκαθίσῃ ὡς ἔνεδρον τῷ στόματί σου."},{"book":"ΣΕΙΡΑΧ","chapter":"8","verse":"12","text":"Μὴ δανείσῃς ἀνθρώπῳ ἰσχυροτέρῳ σου, καὶ ἐὰν δανείσῃς, ὡς ἀπολωλεκὼς γίνου·"},{"book":"ΣΕΙΡΑΧ","chapter":"8","verse":"13","text":"Μὴ ἐγγυήσῃ ὑπὲρ δυναμίν σου, καὶ ἐὰν ἐγγυήσῃ, ὡς ἀποτίσων φρόντιζε."},{"book":"ΣΕΙΡΑΧ","chapter":"8","verse":"14","text":"Μὴ δικάζου μετὰ κριτοῦ, κατὰ γὰρ τὴν δόξαν αὐτοῦ κρινοῦσιν αὐτῷ."},{"book":"ΣΕΙΡΑΧ","chapter":"8","verse":"15","text":"Μετὰ τολμηροῦ μὴ πορεύου ἐν ὁδῷ, ἵνα μὴ βαρύνηται κατὰ σοῦ· αὐτὸς γὰρ κατὰ τὸ θέλημα αὐτοῦ ποιήσει, καὶ τῇ ἀφροσύνῃ αὐτοῦ συναπολῇ."},{"book":"ΣΕΙΡΑΧ","chapter":"8","verse":"16","text":"Μετὰ θυμώδους μὴ ποιήσῃς μάχην, καὶ μὴ διαπορεύου μετʼ αὐτοῦ τὴν ἔρημον, ὅτι ὡς οὐδὲν ἐν ὀφθαλμοῖς αὐτοῦ αἷμα, καὶ ὅπου οὐκ ἔστι βοήθεια, καταβαλεῖ σε."},{"book":"ΣΕΙΡΑΧ","chapter":"8","verse":"17","text":"Μετὰ μωροῦ μὴ συμβουλεύου, οὐ γὰρ δυνήσεται λόγον στέξαι."},{"book":"ΣΕΙΡΑΧ","chapter":"8","verse":"18","text":"Ἐνώπιον ἀλλοτρίου μὴ ποιήσῃς κρυπτὸν, οὐ γὰρ γινώσκεις τί τέξεται."},{"book":"ΣΕΙΡΑΧ","chapter":"8","verse":"19","text":"Παντὶ ἀνθρώπῳ μὴ ἔκφαινε σὴν καρδίαν, καὶ μὴ ἀναφερέτω σοι χάριν."}]}