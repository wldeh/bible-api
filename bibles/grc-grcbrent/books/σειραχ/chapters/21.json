{"data":[{"book":"ΣΕΙΡΑΧ","chapter":"21","verse":"1","text":"Τέκνον, ἥμαρτες; μὴ προσθῇς μηκέτι, καὶ περὶ τῶν προτέρων σου δεήθητι."},{"book":"ΣΕΙΡΑΧ","chapter":"21","verse":"2","text":"Ὡς ἀπὸ προσώπου ὄφεως, φεῦγε ἀπὸ ἁμαρτίας, ἐὰν γὰρ προσέλθῃς, δήξεταί σε· ὀδόντες λέοντος οἱ ὀδόντες αὐτῆς, ἀναιροῦντες ψυχὰς ἀνθρώπεν."},{"book":"ΣΕΙΡΑΧ","chapter":"21","verse":"3","text":"Ὡς ῥομφαία δίστομος πᾶσα ἀνομία, τῇ πληγῇ αὐτῆς οὐκ ἔστιν ἴασις."},{"book":"ΣΕΙΡΑΧ","chapter":"21","verse":"4","text":"Καταπληγμὸς καὶ ὕβρις ἐρημώσουσι πλοῦτον, οὕτως οἶκος ὑπερηφάνου ἐρημωθήσεται."},{"book":"ΣΕΙΡΑΧ","chapter":"21","verse":"5","text":"Δέησις πτωχοῦ ἐκ στόματος ἕως ὠτίων αὐτοῦ, καὶ τὸ κρίμα αὐτοῦ κατὰ σπουδὴν ἔρχεται."},{"book":"ΣΕΙΡΑΧ","chapter":"21","verse":"6","text":"Μισῶν ἐλεγμὸν, ἐν ἴχνει ἁμαρτωλοῦ, καὶ ὁ φοβούμενος Κύριον ἐπιστρέψει ἐν καρδίᾳ."},{"book":"ΣΕΙΡΑΧ","chapter":"21","verse":"7","text":"Γνωστὸς μακρόθεν ὁ δυνατὸς ἐν γλώσσῃ, ὁ δὲ νοήμων οἶδεν ἐν τῷ ὀλισθαίνειν αὐτόν."},{"book":"ΣΕΙΡΑΧ","chapter":"21","verse":"8","text":"Ὁ οἰκοδομῶν τὴν οἰκίαν αὐτοῦ ἐν χρήμασιν ἀλλοτρίοις, ὡς ὁ συνάγων αὐτοῦ τοὺς λίθους εἰς χειμῶνα."},{"book":"ΣΕΙΡΑΧ","chapter":"21","verse":"9","text":"Στυππεῖον συνηγμένον συναγωγὴ ἀνόμων, καὶ ἡ συντέλεια αὐτῶν φλὸξ πυρός."},{"book":"ΣΕΙΡΑΧ","chapter":"21","verse":"10","text":"Ὁδὸς ἁμαρτωλῶν ὡμαλισμένη ἐκ λίθων, καὶ ἐπʼ ἐσχάτῳ αὐτῆς βόθρος ᾅδου."},{"book":"ΣΕΙΡΑΧ","chapter":"21","verse":"11","text":"Ὁ φύλασσων νόμον κατακρατεῖ τοῦ ἐννοήματος αὐτοῦ, καὶ συντέλεια τοῦ φόβου Κυρίου σοφία."},{"book":"ΣΕΙΡΑΧ","chapter":"21","verse":"12","text":"Οὐ παιδευθήσεται ὃς οὐκ ἔστι πανοῦργος· ἔστι πανουργία πληθύνουσα πικρίαν."},{"book":"ΣΕΙΡΑΧ","chapter":"21","verse":"13","text":"Γνῶσις σοφοῦ ὡς κατακλυσμὸς πληθυνθήσεται, καὶ ἡ βουλὴ αὐτοῦ ὡς πηγὴ ζωῆς."},{"book":"ΣΕΙΡΑΧ","chapter":"21","verse":"14","text":"Ἔγκατα μωροῦ ὡς ἀγγεῖον συντετριμμένον, καὶ πᾶσαν γνῶσιν οὐ κρατήσει."},{"book":"ΣΕΙΡΑΧ","chapter":"21","verse":"15","text":"Λόγον σοφὸν ἐὰν ἀκούσῃ ἐπιστήμων, αἰνέσει αὐτὸν, καὶ ἐπʼ αὐτὸν προσθήσει· ἤκουσεν ὁ σπαταλῶν καὶ ἀπήρεσεν αὐτῷ, καὶ ἀπέστρεψεν αὐτὸν ὀπίσω τοῦ νώτου αὐτοῦ."},{"book":"ΣΕΙΡΑΧ","chapter":"21","verse":"16","text":"Ἐξήγησις μωροῦ ὡς ἐν ὁδῷ φορτίον, ἐπὶ δὲ χείλους συνετοῦ εὑρεθήσεται χάρις."},{"book":"ΣΕΙΡΑΧ","chapter":"21","verse":"17","text":"Στόμα φρονίμου ζητηθήσεται ἐν ἐκκλησίᾳ, καὶ τοὺς λόγους αὐτοῦ διανοηθήσεται ἐν καρδίᾳ."},{"book":"ΣΕΙΡΑΧ","chapter":"21","verse":"18","text":"Ὡς οἶκος ἠφανισμένος οὕτως μωρῷ σοφία· καὶ γνῶσις ἀσυνέτου, ἀδιεξέταστοι λόγοι."},{"book":"ΣΕΙΡΑΧ","chapter":"21","verse":"19","text":"Πέδαι ἐν ποσὶν ἀνόητοις παιδεία, καὶ ὡς χειροπέδαι ἐπὶ χειρὸς δεξιᾶς."},{"book":"ΣΕΙΡΑΧ","chapter":"21","verse":"20","text":"Μωρὸς ἐν γέλωτι ἀνυψοῖ φωνὴν αὐτοῦ, ἀνὴρ δὲ πανοῦργος μόλις ἡσυχῇ μειδιάσει."},{"book":"ΣΕΙΡΑΧ","chapter":"21","verse":"21","text":"Ὡς κόσμος χρυσοῦ φρονίμῳ παιδεία, καὶ ὡς χλιδὼν ἐπὶ βραχίονι δεξιῷ."},{"book":"ΣΕΙΡΑΧ","chapter":"21","verse":"22","text":"Ποὺς μωροῦ ταχὺς εἰς οἰκίαν, ἄνθρωπος δὲ πολύπειρος αἰσχυνθήσεται ἀπὸ προσώπου."},{"book":"ΣΕΙΡΑΧ","chapter":"21","verse":"23","text":"Ἄφρων ἀπὸ θύρας παρακύπτει εἰς οἰκίαν, ἀνὴρ δὲ πεπαιδευμένος ἔξω στήσεται."},{"book":"ΣΕΙΡΑΧ","chapter":"21","verse":"24","text":"Ἀπαιδευσία ἀνθρώπου ἀκροᾶσθαι παρὰ θύραν, ὁ δὲ φρόνιμος βαρυνθήσεται ἀτιμίᾳ."},{"book":"ΣΕΙΡΑΧ","chapter":"21","verse":"25","text":"Χείλη ἀλλοτρίων ἐν τούτοις βαρυνθήσεται, λόγοι δὲ φρονίμων ἐν ζυγῷ σταθήσονται."},{"book":"ΣΕΙΡΑΧ","chapter":"21","verse":"26","text":"Ἐν στόματι μωρῶν ἡ καρδία αὐτῶν, καρδία δὲ σοφῶν στόμα αὐτῶν."},{"book":"ΣΕΙΡΑΧ","chapter":"21","verse":"27","text":"Ἐν τῷ καταρᾶσθαι ἀσεβῆ τὸν Σατανᾶν, αὐτὸς καταρᾶται τὴν ἑαυτοῦ ψυχήν."},{"book":"ΣΕΙΡΑΧ","chapter":"21","verse":"28","text":"Μολύνει τὴν ἑαυτοῦ ψυχὴν ὁ ψιθυρίζων, καὶ ἐν παροικήσει μισηθήσεται."}]}