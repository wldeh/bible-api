{"data":[{"book":"ΣΕΙΡΑΧ","chapter":"24","verse":"1","text":"Ἡ σοφία αἰνέσει ψυχὴν αὐτῆς, καὶ ἐν μέσῳ λαοῦ αὐτῆς καυχήσεται."},{"book":"ΣΕΙΡΑΧ","chapter":"24","verse":"2","text":"Ἐν ἐκκλησίᾳ ὑψίστου στόμα αὐτῆς ἀνοίξει, καὶ ἔναντι δυνάμεως αὐτοῦ καυχήσεται."},{"book":"ΣΕΙΡΑΧ","chapter":"24","verse":"3","text":"Ἐγὼ ἀπὸ στόματος ὑψίστου ἐξῆλθον, καὶ ὡς ὁμίχλη κατεκάλυψα γῆν."},{"book":"ΣΕΙΡΑΧ","chapter":"24","verse":"4","text":"Ἐγὼ ἐν ὑψηλοῖς κατεσκήνωσα, καὶ ὁ θρόνος μου ἐν στύλῳ νεφέλης."},{"book":"ΣΕΙΡΑΧ","chapter":"24","verse":"5","text":"Γῦρον οὐρανοῦ ἐκύκλωσα μόνη, καὶ ἐν βάθει ἀβύσσων περιεπάτησα."},{"book":"ΣΕΙΡΑΧ","chapter":"24","verse":"6","text":"Ἐν κύμασι θαλάσσης καὶ ἐν πάσῃ τῇ γῇ, καὶ ἐν παντὶ λαῷ καὶ ἔθνει ἐκτησάμην."},{"book":"ΣΕΙΡΑΧ","chapter":"24","verse":"7","text":"Μετὰ τούτων πάντων ἀνάπαυσιν ἐζήτησα, καὶ ἐν κληρονομίᾳ τίνος αὐλισθήσομαι."},{"book":"ΣΕΙΡΑΧ","chapter":"24","verse":"8","text":"Τότε ἐνετείλατό μοι ὁ κτίστης ἁπάντων, καὶ ὁ κτίσας με κατέπαυσε τὴν σκηνήν μου, καὶ εἶπεν, ἐν Ἰακὼβ κατασκήνωσον, καὶ ἐν Ἰσραὴλ κατακληρονομήθητι."},{"book":"ΣΕΙΡΑΧ","chapter":"24","verse":"9","text":"Πρὸ τοῦ αἰῶνος ἀπʼ ἀρχῆς ἔκτισέ με, καὶ ἕως αἰῶνος οὐ μὴ ἐκλίπω."},{"book":"ΣΕΙΡΑΧ","chapter":"24","verse":"10","text":"Ἐν σκηνῇ ἁγίᾳ ἐνώπιον αὐτοῦ ἐλειτούργησα, καὶ οὕτως ἐν Σιὼν ἐστηρίχθην."},{"book":"ΣΕΙΡΑΧ","chapter":"24","verse":"11","text":"Ἐν πόλει ἠγαπημένῃ ὁμοίως με κατέπαυσε, καὶ ἐν Ἰερουσαλὴμ ἡ ἐξουσία μου."},{"book":"ΣΕΙΡΑΧ","chapter":"24","verse":"12","text":"Καὶ ἐῤῥίζωσα ἐν λαῷ δεδοξασμένῳ, ἐν μερίδι Κυρίου κληρονομίας αὐτοῦ."},{"book":"ΣΕΙΡΑΧ","chapter":"24","verse":"13","text":"Ὡς κέδρος ἀνυψώθην ἐν Λιβάνῳ, καὶ ὡς κυπάρισσος ἐν ὄρεσιν Ἀερμών."},{"book":"ΣΕΙΡΑΧ","chapter":"24","verse":"14","text":"Ὡς φοῖνιξ ἀνυψώθην ἐν αἰγιαλοῖς, καὶ ὡς φυτὰ ῥόδου ἐν Ἱεριχῶ· ὡς ἐλαία εὐπρεπὴς ἐν πεδίῳ, καὶ ἀνυψώθην ὡς πλάτανος."},{"book":"ΣΕΙΡΑΧ","chapter":"24","verse":"15","text":"Ὡς κιννάμωμον καὶ ἀσπάλαθος ἀρωμάτων δέδωκα ὀσμὴν, καὶ ὡς σμύρνα ἐκλεκτὴ διέδωκα εὐωδίαν· ὡς χαλβάνη καὶ ὄνυξ καὶ στακτὴ, καὶ ὡς λιβάνου ἀτμὶς ἐν σκηνῇ."},{"book":"ΣΕΙΡΑΧ","chapter":"24","verse":"16","text":"Ἐγὼ ὡς τερέμινθος ἐξέτεινα κλάδους μου, καὶ οἱ κλάδοι μου κλάδοι δόξης καὶ χάριτος."},{"book":"ΣΕΙΡΑΧ","chapter":"24","verse":"17","text":"Ἐγὼ ὡς ἄμπελος βλαστήσασα χάριν, καὶ τὰ ἄνθη μου καρπὸς δόξης καὶ πλούτου."},{"book":"ΣΕΙΡΑΧ","chapter":"24","verse":"19","text":"Προσέλθετε πρὸς μὲ οἱ ἐπιθυμοῦντές μου, καὶ ἀπὸ τῶν γεννημάτων μου ἐμπλήσθητε."},{"book":"ΣΕΙΡΑΧ","chapter":"24","verse":"20","text":"Τὸ γὰρ μνημόσυνόν μου ὑπὲρ μέλι γλυκύ, καὶ ἡ κληρονομία μου ὑπὲρ μέλιτος κηροῦ."},{"book":"ΣΕΙΡΑΧ","chapter":"24","verse":"21","text":"Οἱ ἐσθίοντές με ἔτι πεινάσουσι, καὶ οἱ πίνοντές με ἔτι διψήσουσιν."},{"book":"ΣΕΙΡΑΧ","chapter":"24","verse":"22","text":"Ὁ ὑπακούων μου οὐκ αἰσχυνθήσεται, καὶ οἱ ἐργαζόμενοι ἐν ἐμοὶ οὐχ ἁμαρτήσουσι."},{"book":"ΣΕΙΡΑΧ","chapter":"24","verse":"23","text":"Ταῦτα πάντα βίβλος διαθήκης Θεοῦ ὑψίστου, νόμον ὃν ἐνετείλατο Μωυσῆς, κληρονομίαν συναγωγαῖς Ἰακώβ."},{"book":"ΣΕΙΡΑΧ","chapter":"24","verse":"25","text":"Ὁ πιμπλῶν ὡς Φεισὼν σοφίαν, καὶ ὡς Τίγρις ἐν ἡμέραις νέων·"},{"book":"ΣΕΙΡΑΧ","chapter":"24","verse":"26","text":"ὁ ἀναπληρῶν ὡς Εὐφράτης σύνεσιν, καὶ ὡς Ἰορδάνης ἐν ἡμέραις θερισμοῦ·"},{"book":"ΣΕΙΡΑΧ","chapter":"24","verse":"27","text":"ὁ ἐκφαίνων ὡς φῶς παιδείαν, ὡς Γηὼν ἐν ἡμέραις τρυγητοῦ."},{"book":"ΣΕΙΡΑΧ","chapter":"24","verse":"28","text":"Οὐ συνετέλεσεν ὁ πρῶτος γνῶναι αὐτὴν, καὶ οὕτως ὁ ἔσχατος οὐκ ἐξιχνίασεν αὐτήν·"},{"book":"ΣΕΙΡΑΧ","chapter":"24","verse":"29","text":"Ἀπὸ γὰρ θαλάσσης ἐπληθύνθη διανόημα αὐτῆς, καὶ ἡ βουλὴ αὐτῆς ἀπὸ ἀβύσσου μεγάλης."},{"book":"ΣΕΙΡΑΧ","chapter":"24","verse":"30","text":"Κᾀγὼ ὡς διώρυξ ἀπὸ ποταμοῦ, καὶ ὡς ὑδραγωγὸς ἐξῆλθον εἰς παράδεισον."},{"book":"ΣΕΙΡΑΧ","chapter":"24","verse":"31","text":"Εἶπα, ποτιῶ μου τὸν κῆπον, καὶ μεθύσω μου τὴν πρασιάν· καὶ ἰδοὺ ἐγένετό μοι ἡ διώρυξ εἰς ποταμὸν, καὶ ὁ ποταμός μου ἐγένετο εἰς θάλασσαν."},{"book":"ΣΕΙΡΑΧ","chapter":"24","verse":"32","text":"Ἔτι παιδείαν ὡς ὄρθρον φωτιῶ, καὶ ἐκφανῶ αὐτὰ ἕως εἰς μακράν."},{"book":"ΣΕΙΡΑΧ","chapter":"24","verse":"33","text":"Ἔτι διδασκαλίαν ὡς προφητείαν ἐκχεῶ, καὶ καταλείψω αὐτὴν εἰς γενεὰς αἰώνων."},{"book":"ΣΕΙΡΑΧ","chapter":"24","verse":"34","text":"Ἴδετε ὅτι οὐκ ἐμοὶ μόνῳ ἐκοπίασα, ἀλλὰ πᾶσι τοῖς ἐκζητοῦσιν αὐτήν."}]}