{"data":[{"book":"ΣΕΙΡΑΧ","chapter":"29","verse":"1","text":"Ὁ ποιῶν ἔλεος δανειεῖ τῷ πλησιον, καὶ ὁ ἐπισχύων τῇ χειρὶ αὐτοῦ τηρεῖ ἐντολάς."},{"book":"ΣΕΙΡΑΧ","chapter":"29","verse":"2","text":"Δάνεισον τῷ πλησίον ἐν καιρῷ χρείας αὐτοῦ, καὶ πάλιν ἀπόδος τῷ πλησίον εἰς τὸν καιρόν."},{"book":"ΣΕΙΡΑΧ","chapter":"29","verse":"3","text":"Στερέωσον λόγον, καὶ πιστώθητι μετʼ αὐτοῦ, καὶ ἐν παντὶ καιρῷ εὑρήσεις τὴν χρείαν σου."},{"book":"ΣΕΙΡΑΧ","chapter":"29","verse":"4","text":"Πολλοὶ ὡς εὕρεμα ἐνόμισαν δάνος, καὶ παρέσχον πόνον τοῖς βοηθήσασιν αὐτοῖς."},{"book":"ΣΕΙΡΑΧ","chapter":"29","verse":"5","text":"Ἕως οὗ λάβῃ, καταφιλήσει χεῖρα αὐτοῦ, καὶ ἐπὶ τῶν χρημάτων τοῦ πλησίον ταπεινώσει φωνήν· καὶ ἐν καιρῷ ἀποδόσεως παρελκύσει χρόνον, καὶ ἀποδώσει λόγους ἀκηδίας, καὶ τὸν καιρὸν αἰτιάσεται."},{"book":"ΣΕΙΡΑΧ","chapter":"29","verse":"6","text":"Ἐὰν ἰσχύσῃ, μόλις κομίσεται τὸ ἥμισυ, καὶ λογιεῖται αὐτὸ ὡς εὕρεμα· εἰ δὲ μὴ, ἀπεστέρησεν αὐτὸν τῶν χρημάτων αὐτοῦ, καὶ ἐκτήσατο αὐτὸν ἐχθρὸν δωρεάν· κατάρας καὶ λοιδορίας ἀποδώσει αὐτῷ, καὶ ἀντὶ δόξης ἀποδώσει αὐτῷ ἀτιμίαν."},{"book":"ΣΕΙΡΑΧ","chapter":"29","verse":"7","text":"Πολλοὶ χάριν πονηρίας ἀπέστρεψαν, ἀποστερηθῆναι δωρεὰν εὐλαβήθησαν."},{"book":"ΣΕΙΡΑΧ","chapter":"29","verse":"8","text":"Πλὴν ἐπὶ ταπεινῷ μακροθύμησον, καὶ ἐπʼ ἐλεημοσύνην μὴ παρελκύσῃς αὐτόν·"},{"book":"ΣΕΙΡΑΧ","chapter":"29","verse":"9","text":"Χάριν ἐντολῆς ἀντιλαβοῦ πένητος, καὶ κατὰ τὴν ἔνδειαν αὐτοῦ μὴ ἀποστρέψῃς αὐτὸν κενόν."},{"book":"ΣΕΙΡΑΧ","chapter":"29","verse":"10","text":"Ἀπόλεσον ἀργύριον διʼ ἀδελφὸν καὶ φίλον, καὶ μὴ ἰωθήτω ὑπὸ τὸν λίθον εἰς ἀπώλειαν."},{"book":"ΣΕΙΡΑΧ","chapter":"29","verse":"11","text":"Θὲς τὸν θησαυρόν σου κατʼ ἐντολὰς ὑψίστου, καὶ λυσιτελήσει σοι μᾶλλον ἢ τὸ χρυσίον."},{"book":"ΣΕΙΡΑΧ","chapter":"29","verse":"12","text":"Σύγκλεισον ἐλεημοσύνην ἐν τοῖς ταμείοις σου, καὶ αὕτη ἐξελεῖταί σε ἐκ πάσης κακώσεως."},{"book":"ΣΕΙΡΑΧ","chapter":"29","verse":"13","text":"Ὑπὲρ ἀσπίδα κράτους, καὶ ὑπὲρ δόρυ ἀλκῆς κατέναντι ἐχθροῦ πολεμήσει ὑπὲρ σοῦ."},{"book":"ΣΕΙΡΑΧ","chapter":"29","verse":"14","text":"Ἀνὴρ ἀγαθὸς ἐγγυήσεται τὸν πλησίον, καὶ ὁ ἀπολωλεκὼς αἰσχύνην καταλείψει αὐτόν."},{"book":"ΣΕΙΡΑΧ","chapter":"29","verse":"15","text":"Χάριτας ἐγγύου μὴ ἐπιλάθῃ, ἔδωκε γὰρ τὴν ψυχὴν αὐτοῦ ὑπὲρ σοῦ."},{"book":"ΣΕΙΡΑΧ","chapter":"29","verse":"16","text":"Ἀγαθὰ ἐγγύου ἀνατρέψει ἁμαρτωλὸς,"},{"book":"ΣΕΙΡΑΧ","chapter":"29","verse":"17","text":"καὶ ἀχάριστος ἐν διανοίᾳ ἐγκαταλείψει ῥυσάμενον."},{"book":"ΣΕΙΡΑΧ","chapter":"29","verse":"18","text":"Ἐγγύη πολλοὺς ἀπώλεσε κατευθύνοντας, καὶ ἐσάλευσεν αὐτοὺς ὡς κῦμα θαλάσσης· ἄνδρας δυνατοὺς ἀπῴκισε, καὶ ἐπλανήθησαν ἐν ἔθνεσιν ἀλλοτρίοις."},{"book":"ΣΕΙΡΑΧ","chapter":"29","verse":"19","text":"Ἁμαρτωλὸς ἐμπεσὼν εἰς ἐγγύην, καὶ διώκων ἐργολαβείας ἐμπεσεῖται εἰς κρίσεις."},{"book":"ΣΕΙΡΑΧ","chapter":"29","verse":"20","text":"Ἀντιλαβοῦ τοῦ πλησίον κατὰ δύναμίν σου, καὶ πρόσεχε σεαυτῷ μὴ ἐμπέσῃς."},{"book":"ΣΕΙΡΑΧ","chapter":"29","verse":"21","text":"Ἀρχὴ ζωῆς ὕδωρ, καὶ ἄρτος, καὶ ἱμάτιον, καὶ οἶκος καλύπτων ἀσχημοσύνην."},{"book":"ΣΕΙΡΑΧ","chapter":"29","verse":"22","text":"Κρείσσων βίος πτωχοῦ ὑπὸ σκέπην δοκῶν, ἢ ἐδέσματα λαμπρὰ ἐν ἀλλοτρίοις."},{"book":"ΣΕΙΡΑΧ","chapter":"29","verse":"23","text":"Ἐπὶ μικρῷ καὶ μεγάλῳ εὐδοκίαν ἔχε."},{"book":"ΣΕΙΡΑΧ","chapter":"29","verse":"24","text":"Ζωὴ πονηρὰ ἐξ οἰκίας εἰς οἰκίαν, καὶ οὗ παροικήσει, οὐκ ἀνοίξει στόμα."},{"book":"ΣΕΙΡΑΧ","chapter":"29","verse":"25","text":"Ξενιεῖς καὶ ποτιεῖς εἰς ἀχάριστα, καὶ πρὸς ἐπὶ τούτοις πικρὰ ἀκούσῃ·"},{"book":"ΣΕΙΡΑΧ","chapter":"29","verse":"26","text":"πάρελθε πάροικε, κόσμησον τράπεζαν, καὶ εἴτι ἐν τῇ χειρί σου ψώμισόν με·"},{"book":"ΣΕΙΡΑΧ","chapter":"29","verse":"27","text":"ἔξελθε πάροικε ἀπὸ προσώπου δόξης, ἐπεξένωταί μοι ὁ ἀδελφὸς, χρεία τῆς οἰκίας."},{"book":"ΣΕΙΡΑΧ","chapter":"29","verse":"28","text":"Βαρέα ταῦτα ἀνθρώπῳ ἔχοντι φρόνησιν, ἐπιτίμησις οἰκίας καὶ ὀνειδισμὸς δανειστοῦ."}]}