{"data":[{"book":"FEƝƝINANNDE","chapter":"3","verse":"1","text":"«Windan kadi malaa'ikaajo moftal wongal Sardiisa ngal, wi'aa:"},{"book":"FEƝƝINANNDE","chapter":"3","verse":"2","text":"Finu, tiiɗinaa ko heddii kon, ɗun ko ko faandii maayude kon, sabu mi yiiraali kuuɗe maa ɗen wa timmuɗe yeeso Alla an on."},{"book":"FEƝƝINANNDE","chapter":"3","verse":"3","text":"Anditu no nanirɗaa Kibaaru Moƴƴo on non, e no hendorɗaa mo non. Ɗoftoɗaa mo, tuubaa! Si a finaali, mi arday wa ngujjo, awa kadi a andataa ko e saa'i hombo mi arata, mi juhe."},{"book":"FEƝƝINANNDE","chapter":"3","verse":"4","text":"‹Kono hiɗa mari yimɓe seeɗaaɓe Sardiisa ɗon, ɓe tuuninaali conci mun ɗin. Ɓe yaaday e an, hara hiɓe ɓornii daneeji, ko fii hiɓe handi e ɗun."},{"book":"FEƝƝINANNDE","chapter":"3","verse":"5","text":"Ko wano non kadi, fooluɗo on ko conci daneeji ɓornoytoo, awa kadi mi montoytaa innde makko nden ka deftere ngurndan. E hoore ɗun, mi qirritoyto innde makko nden yeeso Ben an e yeeso malaa'ikaaɓe mun ɓen."},{"book":"FEƝƝINANNDE","chapter":"3","verse":"6","text":"‹Mo no mari nowru, yo jento ko Ruuhu Allaahu on woni wowlande mofte ɗen kon.› »"},{"book":"FEƝƝINANNDE","chapter":"3","verse":"7","text":"«Windan kadi malaa'ikaajo moftal wongal Filadelfii ngal, wi'aa:"},{"book":"FEƝƝINANNDE","chapter":"3","verse":"8","text":"‹Miɗo andi kuuɗe maa ɗen. Awa e hino, mi waɗii baafal udditiingal yeeso maa, ngal hay gooto waawataa ombude. A ɗoftike daalol an ngol, a yeddaali innde an nden, wonaa fii kala a ɗuuɗaa fiira."},{"book":"FEƝƝINANNDE","chapter":"3","verse":"9","text":"Awa mi addante ɓee yimɓe moftal Ibuliisa, wi'itiiɓe Yahuudiyankeeɓe, hara ɓe fenay, hinaa ɓe ɗun. Mi adday ɓe haa ka ley koyɗe maa, ɓe jiccoo, ɓe anda wonde miɗo yiɗu-maa."},{"book":"FEƝƝINANNDE","chapter":"3","verse":"10","text":"Ɓay a huutorii ŋaɲɲaare nde mi yamir-maa nden, min kadi mi dandoyte ndee tampere faandiinde arude e hoore aduna on fow fii ndarndagol hoɗuɓe ka aduna ɓen."},{"book":"FEƝƝINANNDE","chapter":"3","verse":"11","text":"Miɗo ara ko neeɓaa. Tamu fota ko jogiɗaa kon fii wota hay gooto ƴettu *meetelol maa ngol."},{"book":"FEƝƝINANNDE","chapter":"3","verse":"12","text":"‹Kala fooluɗo, mi waɗay mo doosal ka suudu Alla an on, hara o yaltataa ɗon hande kadi. Mi winday innde Alla an on e hoore makko, e innde saare Alla an on, ɗun ko saare *Yerusalaam heyre iwroore e Alla, tippoo iwrude ka kammu, mi winda kadi innde an heyre nden e hoore makko."},{"book":"FEƝƝINANNDE","chapter":"3","verse":"13","text":"‹Mo no mari nowru, yo jento ko Ruuhu Allaahu on woni wowlande mofte ɗen kon.› »"},{"book":"FEƝƝINANNDE","chapter":"3","verse":"14","text":"«Windan kadi malaa'ikaajo moftal wongal Laa'udiisa ngal, wi'aa:"},{"book":"FEƝƝINANNDE","chapter":"3","verse":"15","text":"‹Miɗo andi kuuɗe maa ɗen, a wulaa, a ɓuuɓaa. Sago an ko yo a wonu wuluɗo maa ɓuuɓuɗo."},{"book":"FEƝƝINANNDE","chapter":"3","verse":"16","text":"Ko ɗun waɗi, ɓay hinaa a hay huunde e ɗun, a wulaa, a ɓuuɓaa, mi tuutirte hunduko an kon."},{"book":"FEƝƝINANNDE","chapter":"3","verse":"17","text":"Hiɗa wi'itii galo, alɗuɗo, mo ŋakkiraaka hay huunde, hara-le a andaa ko a tampuɗo, yurmuɗo, baaso, bunɗo, holɗo."},{"book":"FEƝƝINANNDE","chapter":"3","verse":"18","text":"Min mi waajike ma soodugol kaŋŋe laɓɓiniraaɗe yiite e juuɗe an fii no laatoraa galo, soodaa kadi conci daneeji ko ɓornoɗaa e juuɗe an fii wota hersa kolngal maa ngal"},{"book":"FEƝƝINANNDE","chapter":"3","verse":"19","text":"‹Kala ɓen ɓe mi yiɗi, mi felay ɓe, mi wurta. Awa jooni wakkilo, tuubaa."},{"book":"FEƝƝINANNDE","chapter":"3","verse":"20","text":"Awa e hino lan, miɗo darii ka takko baafal, miɗo hoɗɗaade. Kala on nanuɗo hawa an kan, udditi baafal mun, mi naatay ka ontigi, mi ɲaamida e makko, ontigi kadi ɲaamida e an."},{"book":"FEƝƝINANNDE","chapter":"3","verse":"21","text":"‹Kala fooluɗo, mi yeɗay mo jooɗodugol e an ka jullere an laamu, wano min kadi mi fooliri non, mi jooɗodi e Ben an ka jullere makko laamu."},{"book":"FEƝƝINANNDE","chapter":"3","verse":"22","text":"‹Mo no mari nowru, yo jento ko Ruuhu Allaahu on woni wowlande mofte ɗen kon.› »"}]}