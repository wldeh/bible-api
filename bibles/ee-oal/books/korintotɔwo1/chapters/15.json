{"data":[{"book":"Korintotɔwo 1","chapter":"15","verse":"1","text":"Azɔ la, nɔviwo, mina maɖo ŋku nu si tututu nyanyui la nye la dzi na mi elabena nyanyui la metrɔ o; nyanyui ma kee megblɔ na mi kpɔ. Miexɔe nyuie tsã kple fifia siaa elabena mieɖo miaƒe xɔse la anyi sesĩe ɖe nya wɔnuku sia dzi."},{"book":"Korintotɔwo 1","chapter":"15","verse":"2","text":"Nyanyui sia ke dzie mieto kpɔ ɖeɖe, ne mielé nya si megblɔ na mi la me ɖe asi sesĩe ko. Ne menye nenema o la, ekema miaƒe xɔse la nye dzodzro."},{"book":"Korintotɔwo 1","chapter":"15","verse":"3","text":"Elabena metsɔ nu si mexɔ la de asi na mi, abe nu gbãtɔ si le vevie ene be Kristo ku ɖe míaƒe nu vɔ̃wo ta abe ale si Ŋɔŋlɔ Kɔkɔe la gblɔ be wòaku ene."},{"book":"Korintotɔwo 1","chapter":"15","verse":"4","text":"Woɖii eye le ŋkeke etɔ̃ megbe la, efɔ tso yɔdo la me abe ale si Ŋɔŋlɔ Kɔkɔeawo gblɔe ene."},{"book":"Korintotɔwo 1","chapter":"15","verse":"5","text":"Eɖe eɖokui fia Kefa gbã, eye emegbe ame wuieveawo dometɔ bubuawo hã kpɔe."},{"book":"Korintotɔwo 1","chapter":"15","verse":"6","text":"Le esia megbe la, kristotɔwo wu alafa atɔ̃ kpɔe zi ɖeka. Ame siawo dometɔ aɖewo gale agbe, ke ɖewo hã ku."},{"book":"Korintotɔwo 1","chapter":"15","verse":"7","text":"Yakobo kpɔe, eye emegbe la, apostoloawo katã kpɔe."},{"book":"Korintotɔwo 1","chapter":"15","verse":"8","text":"Nyee nye ame mamlɛtɔ si kpɔe; nye ame si le abe vidzĩ si ƒe ŋkeke mede hafi wodzi o ene ɖe ame bubuawo katã yome abe ɖe wotsi megbe akpa hafi dzim na ekpɔkpɔ ene."},{"book":"Korintotɔwo 1","chapter":"15","verse":"9","text":"Elabena nyee nye apostoloawo katã dometɔ suetɔ eye le ale si mewɔ fu Mawu ƒe hamea ta la, mele be woayɔm gɔ̃ hã be apostolo hafi o."},{"book":"Korintotɔwo 1","chapter":"15","verse":"10","text":"Ke nu sia nu si menye fifia la tso Mawu ƒe dɔmenyo kple amenuveve si tɔgbi wòkɔ ɖe dzinye la gbɔ, eye menye dzodzroe o. Elabena mewɔ dɔ sesĩe wu apostolo bubuawo katã, evɔ le nyateƒe me la, menye nyee le ewɔm o, ke Mawue le ewɔm le menye, be yeayram."},{"book":"Korintotɔwo 1","chapter":"15","verse":"11","text":"Nenye nyee alo woawoe wɔ dɔ sesĩe wu hã la, vovototo aɖeke mele eme o. Nu vevitɔe nye be míegblɔ nyanyui la na mi eye miexɔe se."},{"book":"Korintotɔwo 1","chapter":"15","verse":"12","text":"Ke ne woɖe gbeƒã be Kristo fɔ tso ame kukuwo dome la, aleke mia dometɔ aɖewo le gbɔgblɔm be ame kukuwo ƒe tsitretsitsi aɖeke meli o mahã?"},{"book":"Korintotɔwo 1","chapter":"15","verse":"13","text":"Elabena ne ame kukuwo ƒe tsitretsitsi meli o la, ekema womefɔ Kristo hã ɖe tsitre o."},{"book":"Korintotɔwo 1","chapter":"15","verse":"14","text":"Eye ne womefɔ Kristo ɖe tsitre o la, ekema viɖe aɖeke mele míaƒe mawunyagbɔgblɔ me o, eye míaƒe Mawudzixɔse nye nu gbɔlo kple nu dzodzro kple nu si ŋu mɔkpɔkpɔ aɖeke mele o,"},{"book":"Korintotɔwo 1","chapter":"15","verse":"15","text":"eye wogakpɔa mí hã abe Mawu ƒe aʋatsoɖaseɖilawo ene, elabena míegblɔ be Mawu fɔ Kristo tso yɔdo me."},{"book":"Korintotɔwo 1","chapter":"15","verse":"16","text":"Nenye be ame kukuwo metsia tsitre o la, ekema Kristo ganye ame kuku kokoko."},{"book":"Korintotɔwo 1","chapter":"15","verse":"17","text":"Ke ne Kristo metsi tsitre o la, míaƒe xɔse nye dzodzro, eye míegale míaƒe nu vɔ̃wo me."},{"book":"Korintotɔwo 1","chapter":"15","verse":"18","text":"Ne ele nenema la, ekema kristotɔ siwo katã ku la bu,"},{"book":"Korintotɔwo 1","chapter":"15","verse":"19","text":"eye ne míekpɔ mɔ na Kristo le agbe sia me ɖeɖe ko la, ekema míenye nublanuitɔ gãtɔwo wu amewo katã."},{"book":"Korintotɔwo 1","chapter":"15","verse":"20","text":"Ke nyateƒe lae nye be Kristo tsi tsitre tso ame kukuwo dome vavã eye wòzu gbãtɔ na ame akpeakpe siwo ava tsi tsitre gbe ɖeka."},{"book":"Korintotɔwo 1","chapter":"15","verse":"21","text":"Ku va xexea me le nu si ame ɖeka, Adam, wɔ la ta eye le nu si ame bubu sia, Kristo, wɔ la ta la, tsitretsitsi tso ame kukuwo dome li azɔ."},{"book":"Korintotɔwo 1","chapter":"15","verse":"22","text":"Elabena ale si amewo katã ku le Adam me la, nenema ke woagbɔ agbe amewo katã hã le Kristo me."},{"book":"Korintotɔwo 1","chapter":"15","verse":"23","text":"Ame sia ame atsi tsitre le eya ŋutɔ ƒe ɣeyiɣi dzi: Kristo tsi tsitre gbã eye ne Kristo gatrɔ va la, eƒe amewo katã agagbɔ agbe."},{"book":"Korintotɔwo 1","chapter":"15","verse":"24","text":"Le ema megbe la, Kristo aɖu futɔ ɖe sia ɖe kple fiaɖuƒe kpakple ŋusẽ ƒomevi ɖe sia ɖe dzi. Nuwuwu la ava eye wòatsɔ fiaɖuƒe la ade asi na Mawu, Fofo la."},{"book":"Korintotɔwo 1","chapter":"15","verse":"25","text":"Eya ta Kristo aɖu fia va se ɖe esime wòaɖu eƒe futɔwo katã dzi,"},{"book":"Korintotɔwo 1","chapter":"15","verse":"26","text":"eye wòaɖu futɔ mamlɛtɔ si nye ku gɔ̃ hã dzi. Woaɖu eya hã dzi, eye woaɖee ɖa,"},{"book":"Korintotɔwo 1","chapter":"15","verse":"27","text":"elabena Fofo la tsɔ dziɖuɖu kple ŋusẽkpɔkpɔ ɖe nu sia nu dzi na Kristo, ke Kristo meɖu Fofo la ŋutɔ, ame si tsɔ ŋusẽ sia nɛ be wòaɖu dzi la ya dzi o."},{"book":"Korintotɔwo 1","chapter":"15","verse":"28","text":"Ne Kristo ɖu dzi le aʋa si wɔm wòle kple eƒe futɔwo katã me mlɔeba la, ekema eya, Mawu ƒe Vi la, atsɔ eya ŋutɔ hã ade Fofoa ƒe ɖoɖowo te, ale be Mawu, ame si na dziɖuɖui ɖe nu bubu ɖe sia ɖe dzi la azu tatɔ alo dziɖula gãtɔ."},{"book":"Korintotɔwo 1","chapter":"15","verse":"29","text":"Ne ame kukuwo magatsi tsitre o la, ekema viɖe kae le mawutsidede ta na amewo ɖe ame kukuwo nu me? Nu ka ta wòle be miawɔe ne miexɔe se be ame kukuwo magatsi tsitre o?"},{"book":"Korintotɔwo 1","chapter":"15","verse":"30","text":"Eye nu ka ta wòle be míatsɔ míaƒe agbe ade xaxa me anɔ ku ƒe asi me ɣe sia ɣi?"},{"book":"Korintotɔwo 1","chapter":"15","verse":"31","text":"Enye nyateƒe be menɔa ku ƒe asi me gbe sia gbe. Esia nye nyateƒe abe ale si medana le miaƒe tsitsi le Kristo Yesu míaƒe Aƒetɔ la me la ta ene."},{"book":"Korintotɔwo 1","chapter":"15","verse":"32","text":"Nenye ame ƒe susu nue mewɔ avu kple lã wɔadã mawo le Efeso la, ekema viɖe ka wònye nam? Ne womefɔ ame kukuwo ɖe tsitre o la,"},{"book":"Korintotɔwo 1","chapter":"15","verse":"33","text":"Migana ame siwo gblɔa nya siawo la nado lã mi o. Habɔbɔ vɔ̃wo gblẽa nuwɔwɔ nyuiwo."},{"book":"Korintotɔwo 1","chapter":"15","verse":"34","text":"Miwɔ susu ŋu dɔ eye miadzudzɔ nu vɔ̃ wɔwɔ. Mia dometɔ aɖewo menya Mawu o, mele esia gblɔm be ŋu nakpe mi."},{"book":"Korintotɔwo 1","chapter":"15","verse":"35","text":"Ke ame aɖe abia be, “Aleke ame kukuwo le fɔfɔ ge ɖe tsitre mahã? Ŋutilã ka tɔgbie anɔ wo si?”"},{"book":"Korintotɔwo 1","chapter":"15","verse":"36","text":"Biabia sia nye abunɛtɔwo ƒe biabia! Ne mietsɔ nuku aɖe de to me la, metsina zua ati o negbe ɖeko “wòaku” gbã hafi."},{"book":"Korintotɔwo 1","chapter":"15","verse":"37","text":"Eye ne nuku la mie la, nu miemie la toa vovo sãa tso nuku si mieƒã gbã la gbɔ. Nu si miede to me la nye bliku sue aɖe ko alo nuku bubu aɖe si mieƒã."},{"book":"Korintotɔwo 1","chapter":"15","verse":"38","text":"Emegbe la, Mawu naa dzedzeme nyui yeye aɖee; nɔnɔme si eya ŋutɔ di be wòanɔ esi. Ati bubu ƒomevi doa go tso nuku ɖe sia ɖe ƒomevi me."},{"book":"Korintotɔwo 1","chapter":"15","verse":"39","text":"Abe ale si nuku kple ati ƒomevi vovowo li ene la, nenema kee ŋutilã ƒomevi vovovowo hã li. Amegbetɔwo, lãwo, tɔmelãwo kple xeviwo ƒe ŋutilãwo to vovo."},{"book":"Korintotɔwo 1","chapter":"15","verse":"40","text":"Nuwɔwɔ siwo le dziƒo la ƒe nɔnɔme to vovo sãa tso esiwo le anyigbadzitɔ gbɔ. Nenema ke woƒe nyonyo kple ŋutikɔkɔe hã to vovo tso mia tɔ gbɔe."},{"book":"Korintotɔwo 1","chapter":"15","verse":"41","text":"Ŋutikɔkɔe aɖe ƒomevi le ɣe si, eye ŋutikɔkɔe ƒomevi bubu le ɣleti kple ɣletiviwo hã si eye ɣletiviwo to vovo tso wo nɔewo gbɔ le nyonyo kple keklẽ me."},{"book":"Korintotɔwo 1","chapter":"15","verse":"42","text":"Nenema ke míaƒe anyigbadziŋutilã siwo kuna, eye wonyunyɔna la to vovo tso ŋutilã siwo anɔ mía si ne míetsi tsitre la gbɔ, elabena woawo ya magaku gbeɖe o."},{"book":"Korintotɔwo 1","chapter":"15","verse":"43","text":"Ŋutilã siwo nye mía tɔ fifia la ɖea fu na mí elabena woléa dɔ, eye wokuna, ke ŋutikɔkɔe ayɔ wo me ne míeva tsi tsitre. Ɛ̃, wonye ŋutilã siwo gbɔdzɔna, eye wokuna fifia, ke ne míeva tsi tsitre la, ŋusẽ ayɔ wo me fũu."},{"book":"Korintotɔwo 1","chapter":"15","verse":"44","text":"Wonye dzɔdzɔmeŋutilãwo ko le ku me, ke ne míeva tsi tsitre la, woanye gbɔgbɔmeŋutilãwo elabena abe ale si amegbetɔwo ƒe ŋutilã dzɔdzɔmetɔwo li ene la, nenema ke ŋutilã siwo nye gbɔgbɔmetɔwo hã li."},{"book":"Korintotɔwo 1","chapter":"15","verse":"45","text":"Ŋɔŋlɔ Kɔkɔe la gblɔe na mí be, “Ame gbãtɔ, Adam, zu luʋɔ gbagbe.” Ke Adam mamlɛtɔ la zu gbɔgbɔ si na agbe."},{"book":"Korintotɔwo 1","chapter":"15","verse":"46","text":"Ale menye gbɔgbɔmetɔe nye gbãtɔ o, ke boŋ dzɔdzɔmetɔ lae. Eya megbe hafi gbɔgbɔmetɔ va."},{"book":"Korintotɔwo 1","chapter":"15","verse":"47","text":"Ame gbãtɔ si tso anyigba me la nye anyi, ame evelia nye Aƒetɔ si tso dziƒo."},{"book":"Korintotɔwo 1","chapter":"15","verse":"48","text":"Ŋutilã le amegbetɔ ɖe sia ɖe si abe Adam tɔ ene. Wowɔe tso anyi me, ke ame siwo katã zu Kristo tɔ la, Kristo ƒe ŋutilã tɔgbi, si anye ŋutilã si tso dziƒo la anɔ wo si."},{"book":"Korintotɔwo 1","chapter":"15","verse":"49","text":"Abe ale si anyigbadzitɔa ƒe nɔnɔme le mía ŋu la, nenema kee dziƒotɔa ƒe nɔnɔme anɔ mía si gbe ɖeka."},{"book":"Korintotɔwo 1","chapter":"15","verse":"50","text":"Nɔvinyewo, megblɔ esia na mi: Anyigbadziŋutilã si nye lã kple ʋu la, mate ŋu ayi mawufiaɖuƒe la me o. Míaƒe ŋutilã siwo gblẽna la menye ŋutilã nyuitɔ siwo anɔ agbe tegbee o."},{"book":"Korintotɔwo 1","chapter":"15","verse":"51","text":"Ke mele nya ɣaɣla wɔnuku sia gblɔm na mi: Mí katã míaku o, ke woana ŋutilã yeyewo mí katã."},{"book":"Korintotɔwo 1","chapter":"15","verse":"52","text":"Nu siawo katã ava eme le aɖabaƒoƒo ɖeka me ne woku kpẽ mamlɛtɔ. Elabena woaku kpẽ aɖe tso dziŋgɔlĩ me eye kristotɔ siwo katã ku la atsi tsitre enumake kple ŋutilã yeye siwo maku akpɔ o eye mí ame siwo gale agbe la, woana ŋutilã yeyewo míawo hã enumake."},{"book":"Korintotɔwo 1","chapter":"15","verse":"53","text":"Elabena ele be woatrɔ míaƒe anyigbadziŋutilã siwo le mía si fifia, eye woate ŋu aku la woazu dziƒoŋutilã siwo mate ŋu agblẽ o, ke boŋ woanɔ agbe tegbee."},{"book":"Korintotɔwo 1","chapter":"15","verse":"54","text":"Ne eva dzɔ alea la, ekema Ŋɔŋlɔ Kɔkɔe la me nyawo ava eme be, “Womi ku le dziɖuɖu me.”"},{"book":"Korintotɔwo 1","chapter":"15","verse":"55","text":"O, ku, afi ka wò dziɖuɖu la le?"},{"book":"Korintotɔwo 1","chapter":"15","verse":"56","text":"Elabena ku ƒe ti nye nu vɔ̃, eye nu vɔ̃ ƒe ŋusẽ nye se la."},{"book":"Korintotɔwo 1","chapter":"15","verse":"57","text":"Míeda akpe na Mawu le esiawo katã ta! Eyae wɔ mí dziɖulawoe to Yesu Kristo míaƒe Aƒetɔ la dzi!"},{"book":"Korintotɔwo 1","chapter":"15","verse":"58","text":"Eya ta nɔvi lɔlɔ̃awo, esi kakaɖedzi li be míava ɖu dzi ta la, misẽ ŋu, eye minɔ te. Mina miaƒe dɔwɔwɔ le Aƒetɔ la me nagbã go ɖaa, elabena mienya be nu sia nu si miawɔ na Aƒetɔa la mazu dzodzro akpɔ abe ale si wòanɔ ne tsitretsitsi aɖeke meli ene o."}]}